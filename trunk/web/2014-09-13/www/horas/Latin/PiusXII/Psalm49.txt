49:1 Deus Dominus locutus est * et vocavit terram
49:2 A solis ortu usque ad occasum. * Ex Sion, plena decore, Deus affulsit:
49:3 Advenit Deus noster * nec silet.
49:4 Ignis consumens praecedit eum, * et circa eum tempestas furit.
49:5 Vocat caelos desursum et terram, * iudicaturus populum suum:
49:6 Congregate mihi sanctos meos, * qui pepigerunt foedus meum cum sacrificio.
49:6 Et caeli annuntiant iustitiam eius, * quoniam Deus ipse est iudex.
49:7 Audi, popule meus, et loquar, Israel, et testabor contra te: * Deus, Deus tuus sum ego,
49:8 Non de sacrificiis tuis te reprehendo, * nam holocausta tua coram me sunt semper.
49:9 Non accipiam de domo tua vitulum, * neque de gregibus tuis hircos:
49:10 Nam meae sunt omnes ferae silvarum, * bestiarum milia in montibus meis.
49:11 Novi omnia volatilia caeli, * et quod in agro movetur, notum est mihi.
49:12 Si esuriero, non dicam tibi: * meus enim est orbis et quod eum replet.
49:13 Num comedam carnes taurorum, * aut sanguinem hircorum bibam?
49:14 Immola Deo sacrificium laudis, * et redde Altissimo vota tua.
49:15 Et invoca me die angustiae: * liberabo te, et honorabis me.
49:16 Peccatori autem dicit Deus: * quare tu enarras praecepta mea, et habes in ore tuo foedus meum?
49:17 Tu, qui odisti disciplinam * et proiecisti verba mea post te?
49:18 Cum videbas furem, currebas cum eo, * et cum adulteris pars tua erat.
49:19 Os tuum laxabas ad malum, * et lingua tua concinnabat dolos.
49:20 Sedens, adversus fratrem tuum loquebaris, * filium matris tuae afficiebas opprobrio. Haec fecisti, et ego tacebo?
49:21 Existimasti me esse similem tui? * Arguam te, et pandam ea ante oculos tuos.
49:22 Intellegite haec, immemores Dei, * ne rapiam nec sit qui salvos reddat.
49:23 Qui immolat sacrificium laudis, honorat me, * et qui ambulat recte, illi ostendam salutem Dei.
