135:1 Laudate Dominum, quoniam bonus, * quoniam in aeternum misericordia eius.
135:2 Laudate Deum deorum, * quoniam in aeternum misericordia eius.
135:3 Laudate Dominum dominorum, * quoniam in aeternum misericordia eius.
135:4 Qui fecit mirabilia magna solus, * quoniam in aeternum misericordia eius.
135:5 Qui fecit caelos cum sapientia, * quoniam in aeternum misericordia eius.
135:6 Qui extendit terram super aquas, * quoniam in aeternum misericordia eius:
135:7 Qui fecit lumina magna, * quoniam in aeternum misericordia eius:
135:8 Solem, ut praesit diei, * quoniam in aeternum misericordia eius,
135:9 Lunam et stellas, ut praesint nocti, * quoniam in aeternum misericordia eius.
135:10 Qui percussit Aegyptios in primogenitis eorum, * quoniam in aeternum misericordia eius.
135:11 Et eduxit Israel e medio eorum, * quoniam in aeternum misericordia eius,
135:12 Manu potenti et bracchio extento, * quoniam in aeternum misericordia eius.
135:13 Qui divisit Mare Rubrum in partes, * quoniam in aeternum misericordia eius.
135:14 Et traduxit Israel per medium eius, * quoniam in aeternum misericordia eius.
135:15 Et detrusit Pharaonem et exercitum eius in Mare Rubrum, * quoniam in aeternum misericordia eius.
135:16 Qui duxit populum suum per desertum, * quoniam in aeternum misericordia eius.
135:17 Qui percussit reges magnos, * quoniam in aeternum misericordia eius.
135:18 Et occidit reges potentes, * quoniam in aeternum misericordia eius:
135:19 Sehon, regem Amorrhaeorum, * quoniam in aeternum misericordia eius,
135:20 Et Og, regem Basan, * quoniam in aeternum misericordia eius.
135:21 Et dedit terram eorum in possessionem, * quoniam in aeternum misericordia eius,
135:22 In possessionem Israel, servo suo, * quoniam in aeternum misericordia eius.
135:23 Qui in humilitate nostra recordatus est nostri, * quoniam in aeternum misericordia eius.
135:24 Et liberavit nos ab inimicis nostris, * quoniam in aeternum misericordia eius.
135:25 Qui dat escam omni carni, * quoniam in aeternum misericordia eius.
135:26 Laudate Deum caeli, * quoniam in aeternum misericordia eius.
