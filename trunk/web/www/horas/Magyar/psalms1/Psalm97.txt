97:1 Énekeljetek az Úrnak új éneket; * mert csoda dolgokat cselekedett.
97:2 Megsegítette őt jobbja * és az ő szent karja. 
97:3 Az Úr kijelentette szabadítását, * a nemzetek színe előtt kinyilatkoztatta igazságát. 
97:4 Megemlékezett irgalmasságáról * és igazmondásáról Izrael háza iránt. 
97:5 A föld minden határa látja * a mi Istenünk szabadítását. 
97:6 Örvendezzetek az Istennek, minden föld, * énekeljetek és vigadjatok, és zengjetek dicséretet. 
97:7 Zengjetek az Úrnak citerán, citerával, és zsoltárszóval * harsonazengés és kürthangok között. 
97:8 Örvendezzetek az Úr, a király színe előtt. * Induljon meg a tenger, és mi azt betölti; a föld kereksége, és a kik azon laknak. 
97:9 Tapsoljanak kézzel a folyók, egyetemben örvendezzenek a hegyek az Úr színe előtt; * mert eljő a földet ítélni. 
97:10 Megítéli a föld kerekségét igazságban, * és a népeket egyenességgel. 
