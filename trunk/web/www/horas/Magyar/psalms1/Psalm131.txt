131:1 Emlékezzél meg, Uram, Dávidról és minden tűréséről,
131:2 a mint megesküdött az Úrnak, fogadást fogadott Jákob Istenének:
131:3 Nem megyek be házam hajlékába, nem hágok föl nyoszolyám ágyára;
131:4 álmot nem engedek szemeimnek, és szempilláimnak szunnyadást,
131:5 és nyugovást halántékaimnak: mignem helyet találok az Úrnak, hajlékot Jákob Istenének.
131:6 Ime hallottunk róla Efratában; föltaláltuk azt az erdő mezején.
131:7 Menjünk be az ő hajlékába, imádkozzunk ama helyen, hol az ő lábai állanak.
131:8 Kelj föl, Uram, a te nyughelyedre, te, és a te szentelésed szekrénye.
131:9 Papjaid öltözzenek igazságba, és a te szenteid örvendezzenek.
131:10 Dávidért, a te szolgádért, ne utáld meg a te fölkented orczáját.
131:11 Igazat esküdött az Úr Dávidnak, és ezt nem másolja meg: Tested gyümölcséből ültetek a te székedre.
131:12 Ha fiaid megtartják szövetségemet, és e bizonyságaimat, melyekre megtanítom őket:
131:13 azok fiai is örökké a te székeden fognak ülni.
131:14 Mert az Úr választotta Siont, lakhelyűl választotta azt magának.
131:15 Ez az én nyughelyem mindörökön örökké; itt fogok lakni, mert ezt választottam.
131:16 Özvegyeit áldva áldom meg, és szegényeit megelégítem kenyérrel;
131:17 papjait felöltöztetem üdvösséggel, és szentei örvendve fognak örvendeni.
131:18 Ott növesztek szarvat Dávidnak, szövétneket gyújtok az én fölkentemnek.
131:19 Ellenségeit gyalázatba öltöztetem, őrajta pedig virágzani fog az én megszentelésem.
