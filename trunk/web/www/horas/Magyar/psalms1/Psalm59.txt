59:1 Isten, elvetettél és megrontottál minket; * megharagudtál, de könyörülsz is rajtunk.
59:2 Megindítottad a földet és megrendítetted azt; * gyógyítsd meg romlásait, mert megmozdult.
59:3 Kemény dolgokat mutattál a te népednek; * a keserűség borával itattál minket.
59:4 De jelt adtál a téged félőknek, * hogy elfussanak a kézív elől,
59:5 hogy megszabaduljanak kedveltjeid. * Szabadíts meg a te jobb kezeddel és hallgass meg engem.
59:6 Az Isten szólott az ő szent helyén: * Vigadni fogok és fölosztom Szikemet, és a sátorok völgyét fölmérem.
59:7 Enyém Gálaád, és enyém Manasszesz, * és Efraim fejem erőssége,
59:8 Júda az én királyom. * Moáb reményem fazeka;
59:9 Idumeára kinyújtom sarumat; * az idegenek meghódolnak nekem.
59:10 Ki visz engem az erős városba? * Ki visz engem Idumeáig?
59:11 Nemde te, Isten, ki minket elvetettél? * És nem jössz-e ki, Isten, a mi seregeinkkel?
59:12 Segíts ki minket a szorongásból; * mert hiábavaló az ember segedelme.
59:13 Isten által fejtünk ki majd erőt, * és ő megsemmisíti szorongatóinkat.
