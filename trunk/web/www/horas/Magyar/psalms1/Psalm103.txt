103:1 Áldjad, én lelkem, az Urat; * Uram, Istenem, fölötte fönséges vagy, 
103:2 dicsőségbe és ékességbe öltöztél; * világossággal mint köntössel körül vagy öltve, 
103:3 kiterjesztvén az eget, mint a sátorfödelet; * ki befödöd vizekkel annak felső részeit, 
103:4 ki a felhőt szekereddé teszed, * ki a szelek szárnyain jársz; 
103:5 ki angyalaidat szélvésszé teszed, * és szolgáidat égető tűzzé; 
103:6 ki a földet állandóságra alapítottad, * hogy nem fog ingadozni örökkön örökké. 
103:7 A vízmélység öltözet gyanánt födte azt; * a hegyeken vizek állottak. 
103:8 A te feddésed előtt elfutottak; * mennydörgésed szavától megijedtek. 
103:9 A hegyek fölemelkedtek, a völgyek alászállottak * azon helyre, melyet nekik alapítottál. 
103:10 Határt vontál, melyet nem fognak átlépni, * s nem térnek vissza a földet elborítani. 
103:11 Ki forrásokat fakasztasz a völgyekben, * a hegyek között folynak a vizek. 
103:12 Iszik azokból minden mezei vad; * azok után lihegnek szomjúságukban a vadszamarak. 
103:12 Azok mellett lakoznak az égi madarak; * a kősziklák közül szózatot adnak. 
103:13 Ki megöntözöd a hegyeket onnan felülről; * a te műveid gyümölcséből megelégíttetik a föld. 
103:14 Ki szénát teremtesz a barmoknak, * és veteményt az emberek szolgálatára,
103:15 hogy kenyeret termessz a földből, * és bor vidámítsa föl az ember szívét; 
103:16 hogy olajjal derítse föl orcáját, * és a kenyér erősítse meg az ember szívét. 
103:17 Jóllaknak a mező fái, és a Libanon cédrusai, melyeket ültetett, * ott fészkelnek a madarak, 
103:18 a gólya háza fő azok között, * a magas hegy a szarvasok, a kőszikla a sündisznók menedéke. 
103:19 A holdat időmértékül teremté; * a nap tudja lenyugvását. 
103:20 Sötétséget parancsolsz, és éj van; * mely alatt mind kimennek az erdei vadak, 
103:21 az oroszlán ordító kölykei, hogy ragadozzanak, * és az Istentől maguknak eledelt keressenek. 
103:22 Fölkel a nap, és összegyűlnek, * és hajlékaikba helyezkednek. 
103:23 Kimegy az ember munkájára * és dolgára napestig. 
103:24 Mily igen fölségesek a te műveid, Uram! * Mindeneket bölcsességgel cselekedtél; mi a földet betölti, mind a te jószágod. 
103:25 Ez a nagy és tágas öblű tenger, * ott az úszók, melyeknek száma nincs.
103:26 A kicsiny állatok a nagyokkal; * ott járnak a hajók. 
103:27 A cethal, melyet alkottál, hogy játsszék abban, * mindnyájan tőled várják, hogy eledelt adj nekik idejében. 
103:28 Te adván nekik, gyűjtenek; * fölnyitván kezedet, minden betelik jóval. 
103:29 De ha elfordítod arcodat, megrémülnek; * ha elveszed lélegzetüket, elfogynak, és a porba visszatérnek. 
103:30 Beléjük bocsátván leheletedet, fölélednek; * és megújítod a föld színét. 
103:31 Legyen az Úré a dicsőség mindörökké. * Az Úr örülni fog alkotásaiban; 
103:32 ki letekint a földre, és megrendíti azt; * ki a hegyeket megérinti, és füstölögnek. 
103:33 Énekelni fogok az Úrnak életemben, * dicséretet mondok az én Istenemnek, valamíg leszek. 
103:34 Legyen kellemes neki az én beszédem; * én pedig az Úrban fogok gyönyörködni. 
103:35 Fogyjanak el a bűnösök a földről és a gonoszok, úgy hogy ne legyenek; * áldjad én lelkem az Urat. 
