85:1 Hajtsd meg, Uram, füledet, és hallgass meg engem; mert nyomorúlt és szegény vagyok én. 
85:2 Őrizd meg lelkemet, mert neked vagyok szentelve; szabadítsd meg benned bízó szolgádat, én Istenem! 
85:3 Könyörűlj rajtam, Uram! mert egész nap hozzád kiáltok. Vidámítsd meg a te szolgád lelkét, mert, Uram, tehozzád emelem lelkemet. 
85:4 Mert te, Uram, jóságos vagy és kegyes, és nagy irgalmú mindazokhoz, kik téged segítségűl hínak. 
85:5 Vedd füleidbe, Uram, imádságomat, és figyelmezz az én könyörgésem szavára. 
85:6 Szorongásom napján hozzád kiáltok; mert te meghallgatsz engem. 
85:7 Nincs, Uram, hasonló hozzád az istenek között, és nincs a te cselekedeteidhez. 
85:8 A nemzetek, kiket alkottál, mind eljőnek és imádkozni fognak előtted, Uram, és dicsőítik majd a te nevedet. 
85:9 Mert nagy vagy te, és csodákat mívelsz; te vagy Isten egyedűl. 
85:10 Vezess engem, Uram, a te útadon, és igazságodban fogok járni; vigadjon az én szivem, hogy félje a te nevedet. 
85:11 Hálát adok neked, Uram, Istenem, teljes szivemből, és dicsőítem a te nevedet mindörökké. 
85:12 Mert nagy a te irgalmasságod énrajtam, és kimentetted lelkemet a legalsóbb mélységből. 
85:13 Isten! a gonoszok föltámadtak ellenem, és a hatalmasok gyülekezete keresi az én lelkemet; és nem tart téged szemei előtt. 
85:14 De te, Uram Isten, könyörűlő vagy és irgalmas, tűrő és nagy irgalmú és igazságos; 
85:15 tekints rám, és könyörűlj rajtam; add hatalmadat szolgádnak, és szabadítsd meg szolgálód fiát. 
85:16 Add jelét irántam való jóságodnak, hogy lássak azt, kik engem gyülölnek, és szégyenűljenek meg; mert, Uram, te segítesz és megvígasztalsz engem. 
