50:1 Könyörűlj rajtam Isten! a te nagy irgalmasságod szerint; 
50:2 és könyörűleted sokasága szerint, töröld el gonoszságomat. 
50:3 Moss meg engem mindinkább gonoszságomból, és bűnömből tisztíts meg engem. 
50:4 Mert elismerem gonoszságomat, és bűnöm előttem vagyon mindenkoron. 
50:5 Egyedül neked vétettem, és gonoszt előtted cselekedtem; hogy igaznak találtassál beszédeidben, és győzedelmes légy, midőn itéltetel. 
50:6 Mert ime vétekben fogantattam; és bűnökben fogant engem anyám. 
50:7 Mert ime az igazságot szereted; a te bölcseséged titkos és elrejtett dolgait kinyilatkoztattad nekem. 
50:8 Hints meg engem izsóppal, és megtisztúlok; moss meg engem, és a hónál fehérebb leszek. 
50:9 Add, hogy örömet és vigaságot halljak, és örvendezzenek megalázott csontaim. 
50:10 Fordítsd el orczádat bűneimről; és töröld el minden gonoszságomat. 
50:11 Tiszta szivet teremts bennem, oh Isten! és az igaz lelket újítsd meg belső részeimben. 
50:12 Ne vess el engem színed elől; és szent lelkedet ne vedd el tőlem. 
50:13 Add vissza nekem üdvözítésed örömét; és jeles lélekkel erősíts meg engem. 
50:14 Megtanítom útaidra a gonoszakat; és az istentelenek hozzád térnek. 
50:15 Szabadíts meg engem a vérbűntől, Isten, üdvösségem Istene! és nyelvem magasztalni fogja a te igazságodat. 
50:16 Uram! nyisd meg ajakimat, és szám a te dicséretedet fogja hirdetni. 
50:17 Mert ha kedvelnéd, bizonyára áldozatot adtam volna; de az égő áldozatokban nem gyönyörködöl. 
50:18 Áldozat Istennek a kesergő lélek; a töredelmes és alázatos szivet, oh Isten! nem veted meg. 
50:19 Cselekedjél kegyesen, Uram, jóakaratodból Sionnal, hogy épűljenek Jerusalem kőfalai. 
50:20 Akkor veszed kedvesen az igazság áldozatát, az ajándékokat és égőáldozatokat; akkor tesznek oltárodra borjakat. 
