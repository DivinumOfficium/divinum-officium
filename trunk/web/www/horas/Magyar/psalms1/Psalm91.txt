91:1 Jó az Urat dicsérni, és éneket mondani a te nevednek, oh Fölséges! 
91:2 Hogy reggel hirdettessék irgalmasságod, és igazvoltod éjjel, 
91:3 tizhúrú lanton, hárfán, énekkel, czitarával. 
91:4 Mert örömet szereztél nekem, Uram, a te alkotmányidban; és kezeid műveiben örvendezek. 
91:5 Mely nagyok, Uram, a te munkáid! Igen mélységesek a te gondolataid. 
91:6 Az esztelen ember nem veszi észre, és a bolond nem érti ezeket: 
91:7 hogy midőn kikelnek a bűnösök, mint a fű, és kitűnnek mindnyájan, kik gonoszt mívelnek, örökön örökre elvesznek. 
91:8 Te pedig, Uram, fölséges vagy mindörökké. 
91:9 Mert íme, Uram, a te ellenségeid, mert íme a te ellenségeid elvesznek; és széthányatnak mindnyájan, kik gonoszságot cselekesznek. 
91:10 De az én szarvam föl fog emelkedni, mint az egyszarvúé, és bőséges irgalomban lesz öregségem.
91:11 És szemem lenéz majd ellenségeimre; és a rám támadó gonosztevőkről hallani fog fülem. 
91:12 Az igaz, mint a pálmafa, virágzik, növekedni fog, mint a Libanon czedrusa. 
91:13 Kik az Úr házában vannak ültetve, a mi Istenünk háza tornáczaiban virágzani fognak. 
91:14 Még öregségökben is hajtani fognak, és jó állapotban lesznek, 
91:15 hogy hirdessék: Mely igaz a mi Urunk Istenünk, és igaztalanság nincs őbenne. 
