(Szofoniás éneke * Szof 3:8-13)
3:8 Azért várj engemet, úgymond az Úr, fölkelésem napjáig jövendőre; mert az én végzésem, hogy egybegyűjtsem a nemzeteket, és összeszedjem az országokat; és kiöntsem azokra bosszankodásomat, búsulásom minden haragját; mert az én haragom tüze megemészti az egész földet.
3:9 Akkor adok azután a népeknek tisztult ajkat, hogy mindnyájan segítségül hívják az Úr nevét, és egybevetett vállal szolgáljanak neki.
3:10 Etiópia folyóvizein túl, onnan könyörögnek hozzám az én elszélesztett fiaim, s ajándékot hoznak nekem.
3:11 Azon a napon nem szégyenülsz meg semmi találmányaid miatt, melyekkel vétkeztél ellenem; mert akkor elveszem közüled, kik nagyságodról kérkedve szólottak; s te nem fogsz többé kevélykedni az én szent hegyemen.
3:12 És meghagyom közötted a szegény és szűkölködő népet, mely bízni fog az Úr nevében.
3:13 Izrael maradékai nem cselekszenek gonoszt, és nem szólnak hazugságot, és nem találtatik szájukban álnok nyelv; mert ők legeltetni fognak és lefeküdnek, és nem leszen, ki fölrettentse őket.
