82:1 Isten, ki hasonló hozzád? * Ne hallgass, és ne nyugodjál, Isten.
82:2 Mert íme a te ellenségeid fölzendültek, * és akik gyűlölnek téged, fejüket fölemelték.
82:3 A te néped fölött gonosz tanácsot tartanak, * és a te szentjeid ellen ármánykodnak.
82:4 Mondják: Jertek és irtsuk ki őket a nemzetek közül, * és Izrael neve többé ne legyen emlékezetben.
82:5 Mert egyakarattal tanácskoznak, * szövetséget kötnek együtt ellened az idumeusok hajlékai és az izmaeliták,
82:6 Moáb és az agarénusok, Gebál és Ammon és Amalek, * az idegenek Tírusz lakóival.
82:7 Asszúr is velek jő, * segítségül lettek Lót fiainak.
82:8 Cselekedjél velük, mint Mádiánnal és Sisarával, * mint Jábinnal Cisszon patakánál.
82:9 Kik elvesztek Endorban, * s lettek mint a föld ganéja.
82:10 Tégy az ő fejedelmeikkel, mint Órebbel és Zebbel * és Zebeével és Szalmanával;
82:11 minden fejedelmükkel, * kik azt mondják: Bírjuk örökségül az Isten Szentélyét.
82:12 Én Istenem, tedd őket olyanokká, mint a forgatag, * és mint a pozdorja a szél színe előtt.
82:13 Mint a tűz, mely fölégeti az erdőt, * és mint a hegyeket fölégető láng:
82:14 úgy üldözd őket a te viharod által, * és zavard össze haragod által.
82:15 Töltsd be orcájukat gyalázattal, * hogy keressék, Uram, a te nevedet.
82:16 Piruljanak és rémüljenek el örökkön örökre; * és szégyenüljenek meg és vesszenek el.
82:17 És ismerjék meg, hogy Úr a te neved, * te vagy egyedül Fölséges az egész földön.
