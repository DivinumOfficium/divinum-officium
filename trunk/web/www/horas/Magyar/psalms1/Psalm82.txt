82:1 Isten! ki hasonló hozzád? ne hallgass, és ne nyugodjál, Isten! 
82:2 mert íme a te ellenségeid fölzendűltek, és a kik gyűlölnek téged, fejöket fölemelték. 
82:3 A te néped fölött gonosz tanácsot tartanak, és a te szenteid ellen ármánykodnak. 
82:4 Mondják: Jertek és irtsuk ki őket a nemzetek közől, és Izrael neve többé ne legyen emlékezetben. 
82:5 Mert egyakarattal tanácskoznak, szövetséget kötnek együtt ellened az idumeusok hajlékai és az izmaeliták, 
82:6 Moáb és az agarenusok, Gébal és Ammon és Amalek, az idegenek Tírus lakóival. 
82:7 Asszur is velek jő, segítségűl lettek Lót fiainak. 
82:8 Cselekedjél velök, mint Madiánnal és Sisarával, mint Jábinnal Cisszon patakánál. 
82:9 Kik elvesztek Endorban, s lettek mint a föld ganéja. 
82:10 Tégy az ő fejedelmeikkel, mint Órebbel és Zebbel és Zebeével és Szalmanával; minden fejedelmökkel, 
82:11 Kik azt mondják: Bírjuk örökségűl az Isten szentélyét. 
82:12 Én Istenem! tedd őket olyanokká, mint a forgatag, és mint a pozdorja a szél szine előtt. 
82:13 Mint a tűz, mely fölégeti az erdőt, és mint a hegyeket fölégető láng: 
82:14 úgy üldözd őket a te viharod által, és zavard össze haragod által. 
82:15 Töltsd be orczájokat gyalázattal, hogy keressék, Uram, a te nevedet. 
82:16 Pirúljanak és réműljenek el örökön örökre; és szégyenűljenek meg és veszszenek el. 
82:17 És ismerjék meg, hogy Úr a te neved, te vagy egyedűl Fölséges az egész földön. 
