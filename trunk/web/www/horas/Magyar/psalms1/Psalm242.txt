(Izajás éneke * Iz 49:7-13)
49:7 Ezeket mondja az Úr, Izrael megváltója, az ő Szentje, a megvetett léleknek, a megutált nemzetnek, az urak szolgájának: Meglátnak a királyok és fölkelnek a fejedelmek, és hódolni fognak az Úrért, mert ő hű, és Izrael Szentjéért, ki téged választott.
49:8 Ezeket mondja az Úr: A kegyelemidőben meghallgatlak téged, és a szabadítás napján megsegítelek, és megtartalak, és a népnek szövetségül adlak téged, hogy fölállítsd az országot és birtokba vedd az elpusztult örökségeket,
49:9 hogy azoknak, kik fogva vannak, mondjad: Menjetek ki; és azoknak, kik a sötétségben vannak: Jöjjetek napfényre. Az utakon fognak legeltetni, és minden síkságon az ő legelőjük;
49:10 nem éheznek és nem szomjúhoznak, és nem süti őket a hőség és a nap; mert a rajtuk könyörülő vezérli, és a vizek forrásainál itatja őket.
49:11 És minden hegyemet úttá teszem, és ösvényeim fölemeltetnek.
49:12 Íme ezek messziről jőnek, és íme amazok északról és a tenger felől, és ezek a déli földről.
49:13 Mondjatok dicséretet, egek, és vigadj, föld; zengjetek dicséretet, hegyek, mert az Úr megvigasztalta népét, és könyörül az ő szegényein.
