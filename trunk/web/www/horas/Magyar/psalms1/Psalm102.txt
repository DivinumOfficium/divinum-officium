102:1 Áldjad én lelkem az Urat, * és minden a mi bennem vagyon, az ő szent nevét. 
102:2 Áldjad én lelkem az Urat, * és ne feledd el semmi adományát; 
102:3 ki megkegyelmez minden gonoszságodnak, * ki meggyógyítja minden betegségedet, 
102:4 ki a veszedelemből kiszabadítja éltedet, * ki téged megkoronáz irgalmassággal és könyörűlettel, 
102:5 ki betölti jókkal kivánságodat, * hogy megújúljon ifjúságod, mint a sasé. 
102:6 Irgalmasságot cselekszik az Úr, * és itéletet minden igaztalanúl szenvedőnek. 
102:7 Kijelentette Mózesnek az ő útait, * Izrael fiainak az ő akaratját. 
102:8 Könyörűlő és irgalmas az Úr, * hosszantűrő és igen irgalmas. 
102:9 Nem tart haragot örökké, * sem örökké nem fenyeget. 
102:10 Nem bűneink szerint cselekszik velünk, * és nem gonoszságaink szerint fizet nekünk; 
102:11 mert a mily magas az ég a föld felett, * oly erőssé teszi irgalmát az őt félőkön. 
102:12 A mily messze vagyon napkelet nyugattól, annyira távolítja el tőlünk gonoszságainkat. 
102:13 Mint az atya könyörűl fiain, úgy könyörűl az Úr az őt félőkön; * mert ő ismeri alkatunkat, 
102:14 megemlékezik, hogy mi por vagyunk, * az ember napjai, mint a széna; elhervad ő, mint a mezei virág; 
102:15 melyen ha átmegy a szél, meg nem marad, * és többé helyét sem ismerik meg. 
102:16 Az Úr irgalmassága pedig öröktől van * és mindörökké az őt félőkön, 
102:17 és az ő igazsága a fiak fiain, * azokon, kik megtartják szövetségét, 
102:18 és megemlékeznek parancsairól, * hogy azokat cselekedjék. 
102:19 Az Úr mennyben helyezte az ő székét, * és uralmának minden alá van vetve. 
102:20 Áldjátok az Urat minden ő angyalai, * hatalmas erejűek, az ő igéjének cselekvői, mihelyt beszéde hangját halljátok. 
102:21 Áldjátok az Urat minden erősei, * ti, szolgái, kik az ő akaratját cselekszitek. 
102:22 Áldjátok az Urat minden alkotmányai; * az ő uralkodásának minden helyén áldjad én lelkem az Urat. 
