72:1 Mely jó Izrael Istene azoknak, kik igaz szivvel vannak. 
72:2 Az én lábaim pedig csaknem megtántorodtak; csaknem elcsuszamodtak lépéseim. 
72:3 Mert boszankodtam a gonoszokra, látván a bűnösök békeségét. 
72:4 Mert a fájdalomtól halálukig mentek, és nincs tartósság csapásukban. 
72:5 Nincsenek az emberek bajaiban, és az emberekkel nem ostoroztatnak. 
72:6 Azért fogta el őket a kevélység, beborítatnak gonoszságukkal és istentelenségökkel.
72:7 Kiszivárog, mint a kövérségből, az ő gonoszságuk; a sziv indulata után mennek. 
72:8 Álnokságot gondolnak és szólanak, gonoszságot szólanak magasságukban. 
72:9 Az ég káromlására nyitják föl szájokat, és nyelvök az embereket szerte rágalmazza. 
72:10 Azért tér hozzájok ez az én népem, hogy nálok jó napokra találjon; 
72:11 mondván: Hogyan tudná meg az Isten? és van-e tudomány a Fölségesben? 
72:12 Ime ők bűnösök, és bővelkednek a világon, gazdagságot nyertek. 
72:13 És mondám: Tehát hiába igazúltam meg szivemben, és mostam meg az ártatlanok között kezeimet? 
72:14 És ostoroztattam egész nap és fenyíték volt részem reggeltől? 
72:15 De ha ezt mondottam volna, úgy beszélvén, mint ők: ime a te fiaid nemzetségétől elpártoltam volna. 
72:16 És gondolkodtam, hogy megértsem ezt; de ez nehézség volt előttem, 
72:17 mígnem bementem az Isten szentélyébe, és megértém az ő végöket. 
72:18 Mert csatlakozásukra tettél így nekik; letaszítottad őket, midőn fölemelkedtek. 
72:19 Mennyire elpusztúltak, hirtelen elfogytak, elvesztek gonoszságuk miatt. 
72:20 Mint a fölserkenők álmát, Uram, semmivé teszed városodban az ő képöket. 
72:21 Ha azért fölhevűlne szivem, és vesém fölháborodnék: 
72:22 akkor én esztelennek tartanám magamat, ki mit sem tud, 
72:23 és oktalan barom volnék előtted. Én mindazáltal mindenkor veled valék. 
72:24 Azért te jobb kezemnél fogsz engem tartani, és akaratod szerint vezetni, és a dicsőségbe fogadni. 
72:25 Mert mim vagyon az égben, és tekivűled mit akartam a földön? 
72:26 Ha testem és szivem elfogyatkozik is, szivem Istene és osztályrészem az Isten mindörökké. 
72:27 Mert ime, a kik eltávoznak tőled, elvesznek; elveszted mind, a kik elhajlanak tőled. 
72:28 Nekem pedig jó az Istenhez ragaszkodnom, az Úr Istenben helyeznem reménységemet; hogy hirdessen minden dicséretedet Sion leánya kapuiban. 
