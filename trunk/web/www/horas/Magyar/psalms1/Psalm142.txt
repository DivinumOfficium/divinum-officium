142:1 Uram! hallgasd meg imádságomat; vedd füleidbe esedezésemet igazmondásod szerint; hallgass meg engem igazságod szerint,
142:2 és ne szállj itéletre szolgáddal; mert egy élő sem igazúl meg a te színed előtt,
142:3 mert az ellenség üldözi lelkemet, földig alázza életemet, sötétségbe helyez engem, mint a rég megholtakat.
142:4 És lelkem szorongatásban vagyon, szívem megháborodott bennem.
142:5 Megemlékezem a régi napokról, elmélkedem minden cselekedetedről; kezeid alkotmányairól elmélkedem.
142:6 Kiterjesztem hozzád kezeimet; lelkem eped érted, mint a vizért szomjazó föld.
142:7 Hamar hallgass meg engem, Uram! lelkem eleped;
142:8 ne fordítsd el tőlem orczádat, mert hasonló leszek a sírgödörbe menőkhöz.
142:9 Add, hogy korán halljam irgalmasságodat; mert tebenned bízom.
142:10 Mutasd meg nekem az útat, melyen járjak; mert hozzád emelem az én lelkemet.
142:11 Ments meg engem ellenségeimtől, Uram! tehozzád folyamodom.
142:12 Taníts meg engem akaratodat cselekednem, mert Istenem vagy; a te jó lelked elvezet engem a biztos földre.
142:12 A te nevedért életet adsz nekem, Uram! igazságod szerint kiviszed lelkemet a szorongatásból;
142:12 és irgalmad szerint elveszted ellenségeimet, és elveszted mind, a kik szorongatják lelkemet; mert én a te szolgád vagyok.
