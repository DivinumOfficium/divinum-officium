Tertio Idus Februarii
_
Lapurdi, in Gallia, Apparitio beatae Mariae Virginis Immaculatae. 
Hadrianopoli, in Thracia, sanctorum Martyrum Lucii Episcopi, et Sociorum ejus, sub Constantio. Ipse Lucius, ab Arianis multa perpessus, in vinculis martyrium consummavit; ceteri vero nobiliores civium, cum Arianos, in Sardicensi Concilio tunc damnatos, recipere noluissent, a Philagrio Comite capitalem sententiam exceperunt.
In Africa natalis sanctorum Martyrum Saturnini Presbyteri, Dativi, Felicis, Ampelii et Sociorum, qui, in persecutione Diocletiani, cum ad Dominicum ex more celebrandum convenissent, idcirco, a militibus comprehensi, sub Anolino Proconsule passi sunt.
In Numidia commemoratio plurimorum sanctorum Martyrum, qui in eadem persecutione comprehensi sunt, et, cum juxta Imperatoris edictum divinas Scripturas tradere noluissent, gravissimis excruciati sunt suppliciis, ac tandem occisi.
Romae sancti Gregorii Papae Secundi, qui Leonis Isaurici impietati acerrime restitit, et sanctum Bonifatium ad praedicandum Evangelium in Germaniam misit.
Item Romae sancti Paschalis Papae Primi, qui plurima sanctorum Martyrum corpora levavit e cryptis, eaque in diversis Urbis Ecclesiis honorifice collocavit.
Ravennae sancti Caloceri, Episcopi et Confessoris.
Mediolani sancti Lazari Episcopi.
Capuae sancti Castrensis Episcopi.
In Castro Nantoniensi, in Gallia, sancti Severini, qui fuit Abbas monasterii Agaunensis, suisque precibus cultorem Dei, Regem Clodoveum, a diutina infirmitate liberavit.
In Aegypto sancti Jonae Monachi, virtutibus clari.
Viennae, in Gallia, Translatio corporis sancti Desiderii, Episcopi et Martyris, ex territorio Lugdunensi, in quo ipse olim passus fuerat decimo Kalendas Junii.
