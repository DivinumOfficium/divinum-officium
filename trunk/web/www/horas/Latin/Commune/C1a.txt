[Name]
Commune Evangelistarum

[Rule]
Psalmi Dominica
Antiphonas horas

[Ant Vespera]
Hoc est præcéptum meum, * ut diligátis ínvicem, sicut diléxi vos.;;109
Majórem caritátem * nemo habet, ut ánimam suam ponat quis pro amícis suis.;;110
Vos amíci mei estis, * si fecéritis quæ præcípio vobis, dicit Dóminus.;;111
Beáti pacífici, * beáti mundo corde: quóniam ipsi Deum vidébunt.;;112
In patiéntia vestra * possidébitis ánimas vestras.;;116

[Capitulum Vespera]
!Eph 2:19
v. Fratres: Jam non estis hóspites et ádvenæ: sed estis cives Sanctórum et doméstici Dei: superædificáti super fundaméntum Apostolórum, et Prophetárum, ipso summo angulári lápide Christo Jesu.
$Deo gratias.

[Hymnus Vespera]
@Commune/C1:Hymnus Vespera

[Versum 1]
V. In omnem terram exívit sonus eórum.
R. Et in fines orbis terræ verba eórum.

[Ant 1]
Tradent enim vos * in concíliis, et in synagógis suis flagellábunt vos, et ante reges et prǽsides ducémini propter me in testimónium illis, et Géntibus.

[Oratio]
Deus qui beatum N. Apostolórum tuórum collégio sociásti: tríbue quǽsumus; ut eius interventióne, tua circa nos píetas semper víscera sentiámus
$Per Dominum

[Invit]
Regem Apostolórum Dóminum, * Veníte adorémus.

[Hymnus Matutinum]
@Commune/C1:Hymnus Matutinum

[Ant Matutinum]
In omnem terram * exívit sonus eórum, et in fines orbis terræ verba eórum.;;18
Clamavérunt justi, * et Dóminus exaudívit eos.;;33
Constítues eos * príncipes super omnem terram: mémores erunt nóminis tui, Dómine.;;44
V. In omnem terram exívit sonus eórum.
R. Et in fines orbis terræ verba eórum.
Príncipes populórum * congregáti sunt cum Deo Ábraham.;;46
Dedísti hereditátem * timéntibus nomen tuum, Dómine.;;60
Annuntiavérunt * ópera Dei, et facta ejus intellexérunt.;;63
V. Constítues eos príncipes super omnem terram.
R. Mémores erunt nóminis tui, Dómine.
Exaltabúntur * córnua justi, allelúia.;;74
Lux orta est * justo, allelúia, rectis corde lætítia, allelúia.;;96
Custodiébant * testimónia ejus, et præcépta ejus, allelúia.;;98
V. Nimis honoráti sunt amíci tui Deus.
R. Nimis confortátus est principátus eórum.

[Lectio1]
Incipit liber Ezechiélis Prophétæ.
!Ezech 1:1-4
1 Et factum est in trigésimo anno, in quarto, in quinta mensis, cum essem in médio captivórum juxta flúvium Chobar, apérti sunt caeli, et vidi visiónes Dei.
2 In quinta mensis, ipse est annus quintus transmigratiónis regis Jóachim,
3 factum est verbum Dómini ad Ezechiélem fílium Buzi sacerdótem, in terra Chaldæórum, secus flumen Chobar: et facta est super eum ibi manus Dómini.
4 Et vidi, et ecce ventus túrbinis veniébat ab Aquilóne, et nubes magna, et ignis invólvens, et splendor in circúitu ejus: et de medio ejus, quasi spécies eléctri, id est, de médio ignis:

[Responsory1]
R. Ecce ego mitto vos sicut oves in médio lupórum, dicit Dóminus:
* Estóte ergo prudéntes sicut serpéntes, et símplices sicut colúmbæ.
V. Dum lucem habétis, crédite in lucem, ut fílii lucis sitis.
R. Estóte ergo prudéntes sicut serpéntes, et símplices sicut colúmbæ.

[Lectio2]
!Ezech 1:5-9
5 Et in médio ejus similitúdo quátuor animálium, et hic aspéctus eórum, similitúdo hóminis in eis.
6 Quátuor fácies uni, et quátuor pennæ uni.
7 Pedes eórum, pedes recti, et planta pedis eórum quasi planta pedis vítuli: et scintíllæ quasi aspéctus æris candéntis.
8 Et manus hóminis sub pennis eórum, in quátuor pártibus: et fácies et pennas per quátuor partes habébant,
9 junctǽque erant pennæ eórum altérius ad álterum. Non revertebántur cum incéderent, sed unumquódque ante fáciem suam gradiebátur.

[Responsory2]
R. Tóllite jugum meum super vos, dicit Dóminus, et díscite a me, quia mitis sum et húmilis corde:
* Jugum enim meum suáve est, et onus meum leve.
V. Et inveniétis réquiem animábus vestris.
R. Jugum enim meum suáve est, et onus meum leve.

[Lectio3]
!Ezech 1:10-12
10 Similitúdo autem vultus eórum, fácies hóminis et fácies leónis a dextris ipsórum quátuor, fácies autem bovis a sinístris ipsórum quátuor, et fácies áquilæ désuper ipsórum quátuor.
11 Fácies eórum et pennæ eórum exténtæ désuper: duæ pennæ singulórum jungebántur, et duæ tegébant córpora eórum:
12 et unumquódque eórum coram fácie sua ambulábat: ubi erat ímpetus spíritus, illuc gradiebántur, nec revertebántur cum ambulárent.

[Responsory3]
R. Dum stetéritis ante reges et prǽsides, nolíte cogitáre quómodo aut quid loquámini:
* Dábitur enim vobis in illa hora, quid loquámini.
V. Non enim vos estis qui loquímini: sed Spíritus Pátris vestri, qui lóquitur in vobis.
R. Dábitur enim vobis in illa hora, quid loquámini.
&Gloria
R. Dábitur enim vobis in illa hora, quid loquámini.

[Lectio4]
De Expositióne sancti Gregórii Papæ super Ezechiélem Prophétam.
!Homilia 3. Lib. 1.
Sancta quátuor animália, quæ prophetíæ spíritu futúra prævidéntur, subtíli narratióne describúntur, cum dícitur: Quátuor fácies uni, et quátuor pennæ uni. Quid per fáciem, nisi notítia; et quid per pennas, nisi volátus exprímitur? Per fáciem quippe unusquísque cognóscitur: per pennas vero in altum ávium córpora sublevántur. Fácies ítaque ad fidem pértinet, penna ad contemplatiónem. Per fidem namque ab omnipoténti Deo cognóscimur, sicut ipse de suis óvibus dicit: Ego sum pastor bonus, et cognósco oves meas, et cognóscunt me meæ. Qui rursus ait: Ego scio quos elégerim. Per contemplatiónem vero, qua super nosmetípsos tóllimur, quasi in áëra levámur.

[Responsory4]
R. Vidi conjúnctos viros, habéntes spléndidas vestes, et Ángelus Dómini locútus est ad me, dicens:
* Isti sunt viri sancti facti amíci Dei.
V. Vidi Ángelum Dei fortem, volántem per médium cælum, voce magna clamántem et dicéntem.
R. Isti sunt viri sancti facti amíci Dei.

[Lectio5]
Quátuor ergo fácies uni sunt: quia si requíras quid Matthǽus de incarnatióne Dómini séntiat: hoc nimírum sentit, quod Marcus, Lucas, et Joánnes. Si quæras quid Joánnes séntiat; hoc procul dúbio, quod Lucas, Marcus, et Matthǽus. Si quæras quid Marcus; hoc quod Matthǽus, Joánnes, et Lucas. Si quæras quid Lucas; hoc quod Joánnes, Matthǽus, et Marcus sentit. Quátuor ergo fácies uni sunt: quia notítia fídei, qua cognoscúntur a Deo, ipsa est in uno, quæ est simul in quátuor. Quidquid enim in uno invéneris, hoc in ómnibus simul quátuor cognósces.

[Responsory5]
R. Beáti estis, cum maledíxerint vobis hómines, et persecúti vos fúerint, et díxerint omne malum advérsum vos, mentiéntes, propter me:
* Gaudéte et exsultáte, quóniam merces vestra copiósa est in cælis.
V. Cum vos óderint hómines, et cum separáverint vos, et exprobráverint, et ejécerint nomen vestrum tamquam malum propter Fílium hóminis.
R. Gaudéte et exsultáte, quóniam merces vestra copiósa est in cælis.

[Lectio6]
Et quátuor pennæ uni: quia Dei omnipoténtis Fílium Dóminum! nostrum Jesum Christum simul omnes concórditer prǽdicant: et ad divinitátem ejus mentis óculos levántes, penna contemplatiónis volant. Evangelistárum ergo fácies ad humanitátem Dómini pértinet, penna ad divinitátem: quia in eum, quem corpóreum aspíciunt, quasi fácies inténdunt: sed dum hunc esse incircumscríptum atque incorpóreum ex divinitáte annúntiant, per contemplatiónis pennam quasi in áëra levántur. Quia ítaque una est fides incarnatiónis ejus in ómnibus, et par contemplátio divinitátis ejus in síngulis, recte nunc dícitur: Quátuor fácies uni, et quátuor pennæ uni.

[Responsory6]
R. Isti sunt triumphatóres et amíci Dei, qui contemnéntes jussa príncipum, meruérunt præmia ætérna:
* Modo coronántur, et accípiunt palmam.
V. Isti sunt qui venérunt ex magna tribulatióne, et lavérunt stolas suas in sánguine Agni.
R. Modo coronántur, et accípiunt palmam.
&Gloria
R. Modo coronántur, et accípiunt palmam.

[Lectio7]
Léctio sancti Evangélii secúndum Lucam.
!Luke 10:1-9
In illo témpore: Designávit Dóminus et álios septuagínta duos: et misit illos binos ante fáciem suam, in omnem civitátem et locum, quo erat ipse ventúrus. Et réliqua.
_
Homilía sancti Gregórii Papæ.
!Homilia 17. in Evangelia
Dóminus et Salvátor noster, fratres caríssimi, aliquándo nos sermónibus, aliquándo vero opéribus ádmonet. Ipsa étenim facta ejus præcépta sunt: quia dum áliquid tácitus facit, quid ágere debeámus innotéscit. Ecce enim binos in prædicatiónem díscipulos mittit: quia duo sunt præcépta caritátis, Dei vidélicet amor, et próximi: et minus quam inter duos cáritas habéri non potest. Nemo enim próprie ad semetípsum habére caritátem dícitur: sed diléctio in álterum tendit, ut cáritas esse possit.

[Responsory7]
R. Isti sunt qui vivéntes in carne, plantavérunt Ecclésiam sánguine suo:
* Cálicem Dómini bibérunt, et amíci Dei facti sunt.
V. In omnem terram exívit sonus eórum, et in fines orbis terræ verba eórum.
R. Cálicem Dómini bibérunt, et amíci Dei facti sunt.

[Lectio8]
Ecce enim binos ad prædicándum discípulos Dóminus mittit: quátenus hoc nobis tácitus ínnuat, quia qui caritátem erga álterum non habet, prædicatiónis offícium suscípere nullátenus debet. Bene autem dícitur, quia misit eos ante fáciem suam in omnem civitátem et locum, quo erat ipse ventúrus. Prædicatóres enim suos Dóminus séquitur: quia prædicátio prǽvenit, et tunc ad mentis nostræ habitáculum Dóminus venit, quando verba exhortatiónis præcúrrunt: atque per hoc véritas in mente suscípitur.

[Responsory8]
R. Isti sunt viri sancti, quos elégit Dóminus in caritáte non ficta, et dedit illis glóriam sempitérnam:
* Quorum doctrína fulget Ecclésia, ut sole luna.
V. Sancti per fidem vicérunt regna: operáti sunt justítiam.
R. Quorum doctrína fulget Ecclésia, ut sole luna.
&Gloria
R. Quorum doctrína fulget Ecclésia, ut sole luna.

[Lectio9]
Hinc namque eísdem prædicatóribus Isaías dicit: Paráte viam Dómini, rectas fácite sémitas Dei nostri. Hinc fíliis Psalmísta ait: Iter fácite ei, qui ascéndit super occásum. Super occásum namque Dóminus ascéndit: quia unde in passióne occúbuit, inde majórem suam glóriam resurgéndo manifestávit. Super occásum vidélicet ascéndit; quia mortem quam pértulit, resurgéndo calcávit. Ei ergo qui ascéndit super occásum, iter fácimus, cum nos ejus glóriam vestris méntibus prædicámus, ut eas et ipse post véniens, per amóris sui præséntiam illústret.
&teDeum

[Ant Laudes]
Hoc est præcéptum meum, * ut diligátis invicem, sicut diléxi vos.
Majórem caritátem * nemo habet, ut ánimam suam ponat quis pro amícis suis.
Vos amíci mei estis, * si fecéritis quæ præcípio vobis, dicit Dóminus.
Beáti pacífici, * beáti mundo corde: quóniam ipsi Deum vidébunt.
In patiéntia vestra * possidébitis ánimas vestras.

[Capitulum Laudes]
!Eph. 2:19-20
v. Fratres: Jam non estis hóspites, et ádvenæ: sed estis cives Sanctórum, et doméstici Dei: superædificáti super fundaméntum Apostolórum et Prophetárum, ipso summo angulári lápide Christo Jesu.
$Deo gratias.

[Hymnus Laudes]
@Commune/C1:Hymnus Vespera

[Versum 2]
V. Annuntiavérunt ópera Dei.
R. Et facta ejus intellexérunt.

[Ant 2]
Vos qui reliquístis * ómnia, et secúti estis me, centúplum accipiétis, et vitam ætérnam possidébitis.

[Lectio Prima]
!Act 5:41
v. Ibant Apóstoli gaudéntes a conspéctu concílii, quóniam digni hábiti sunt pro nómine Jesu contuméliam pati.

[Capitulum Tertia]
!Eph. 2:19-20
v. Fratres: Jam non estis hóspites, et ádvenæ: sed estis cives Sanctórum, et doméstici Dei: superædificáti super fundaméntum Apostolórum et Prophetárum, ipso summo angulári lápide Christo Jesu.
$Deo gratias.

[Responsory Tertia]
R.br. In omnem terram * Exívit sonus eórum.
R. In omnem terram * Exívit sonus eórum.
V. Et in fines orbis terræ verba eórum.
R. Exívit sonus eórum.
&Gloria
R. In omnem terram * Exívit sonus eórum.
_
V. Constítues eos príncipes super omnem terram.
R. Mémores erunt nóminis tui, Dómine.

[Capitulum Sexta]
!Act 5:12
v. Per manus autem Apostolórum fiébant signa et prodígia multa in plebe.
$Deo gratias

[Responsory Sexta]
R.br. Constítues eos príncipes * Super omnem terram.
R. Constítues eos príncipes * Super omnem terram.
V. Mémores erunt nóminis tui Dómine.
R. Super omnem terram.
&Gloria
R. Constítues eos príncipes * Super omnem terram.
_
V. Nimis honoráti sunt amíci tui Deus.
R. Nimis confortátus est principátus eórum.

[Capitulum Nona]
!Act 5:41
v. Ibant Apóstoli gaudéntes a conspéctu concílii, quóniam digni hábiti sunt pro nómine Jesu contuméliam pati.
$Deo gratias

[Responsory Nona]
R.br. Nimis honoráti sunt * Amíci tui Deus.
R. Nimis honoráti sunt * Amíci tui Deus.
V. Nimis confortátus est principátus eórum.
R. Amíci tui Deus.
&Gloria
R. Nimis honoráti sunt * Amíci tui Deus.
_
V. Annuntiavérunt ópera Dei.
R. Et facta ejus intellexérunt.

[Ant Vespera 3]
Jurávit Dóminus, * et non pœnitébit eum: Tu es sacérdos in ætérnum.;;109
Cóllocet eum * Dóminus cum princípibus pópuli sui.;;112
Dirupísti, Dómine, * víncula mea: tibi sacrificábo hóstiam laudis.;;115
Eúntes ibant * et flebant, mitténtes sémina sua.;;125
Confortátus est * principátus eórum, et honoráti sunt amíci tui Deus.;;138

[Versum 3]
V. Annuntiavérunt ópera Dei.
R. Et facta ejus intellexérunt.

[Ant 3]
Estóte fortes * in bello, et pugnáte cum antíquo serpénte: et accipiétis regnum ætérnum, allelúia.
