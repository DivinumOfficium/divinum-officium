38:1 Dixi: custodiam vias meas, * ut non peccem lingua mea;
38:2 Frenum apponam ori meo, * dum impius est coram me.
38:3 Obmutui silens, bono carens, * sed dolor meus recruduit.
38:4 Incaluit cor meum intra me; * cum consideravi, exarsit ignis:
38:5 Locutus sum lingua mea. * Notum fac mihi, Domine, terminum meum,
38:6 Et quae mensura sit dierum meorum. * Ut sciam, quam caducus sim ego.
38:7 Ecce paucorum palmorum fecisti dies meos, * et vita mea quasi nihil est coram te:
38:8 Ut halitus tentum * stat omnis homo.
38:9 Ut umbra tantum pertransit homo, * inaniter tantum tumultuatur;
38:10 Coacervat * nec scit quis percipiat ea.
38:11 Et nunc quid exspecto, Domine? * Fiducia mea est in te.
38:12 Ab omnibus iniquitatibus meis libera me. * Opprobrio stulti ne tradideris me.
38:13 Obmutui, non aperio os meum: Tu enim fecisti. * Remove a me plagam tuam:
38:14 Impetu manus tuae ego consumor. * Correptione culpae castigas virum;
38:15 Dissolvis, ut tinea, pretiosa eius: * halitus tantum est omnis homo.
38:16 Audi orationem meam, Domine, et clamorem meum ausculta, * ad lacrimas meas ne fueris surdus.
38:17 Hospes enim sum apud te, * peregrinus, sicut omnes patres mei.
38:18 Averte oculos a me, ut respirem, * priusquam vadam et non sim.
