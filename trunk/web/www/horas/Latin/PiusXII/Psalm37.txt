37:1 Domine, noli me arguere in ira tua * nec me corripere in furore tuo.
37:2 Etenim sagittae tuae infixae sunt mihi, * et descendit super me manus tua.
37:3 Nihil sani est in carne mea ob indignationem tuam, * nihil integri in ossibus meis propter peccatum meum.
37:4 Nam culpae meae supergressae sunt caput meum, * sicut onus grave gravant me nimis.
37:5 Foetent, tabescunt livores mei * propter insipientiam meam.
37:6 Inclinatus, incurvatus sum valde, * toto die maestus incedo.
37:7 Nam lumbi mei pleni sunt inflammatione, * nec quicquam est sani in carne mea.
37:8 Elangui, contritus sum valde, * rugio propter fremitum cordis mei.
37:9 Domine, coram te est omne desiderium meum, * et gemitus meus te non latet.
37:10 Cor meum palpitat, dereliquit me robur meum, * et ipsa lux oculorum meorum deficit me.
37:12 Amici mei et sodales mei * procul a plaga mea subsistunt,
37:13 Et propinqui mei stant e longinquo. *  Et laqueos tendunt qui insidiantur vitae meae,
37:14 Et qui quaerunt mihi malum, perniciem minantur * et fraudes omni tempore moliuntur.
37:15 Ego autem, tamquam surdus, non audio, * et sum velut mutus non aperiens os suum.
37:16 Et factus sum sicut homo qui non audit, * et qui non habet responsum in ore suo.
37:17 In te enim, Domine, confido: * tu exaudies, Domine, Deus meus.
37:18 Etenim dico: Ne laetentur de me; * dum labitur pes meus, ne superbiant contra me.
37:19 Ego enim lapsui proximus sum, * et dolor meus coram me est semper.
37:20 Etenim culpam meam confiteor, * et ob peccatum meum sum anxius.
37:21 Sed qui sine causa adversantur mihi, potentes sunt, * et multi, qui oderunt me iniuste;
37:22 Et qui retribuunt malum pro bono, * infestant me, quia bonum sector.
37:23 Noli me derelinquere, Domine, * Deus meus, noli procul distare a me!
37:23 Festina in auxilium meum, * Domine, salus mea!
