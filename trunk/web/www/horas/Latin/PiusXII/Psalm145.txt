145:1 Lauda, anima mea, Dominum; laudabo Dominum in vita mea; * psallam Deo meo quamdiu ero.
145:2 Nolite confidere in principibus, * in homine, per quem non est salus.
145:3 Cum exierit spiritus eius, revertetur in terram suam; * tunc peribunt omnia consilia eius.
145:4 Beatus, cuius adiutor est Deus Iacob, cuius spes in Domino, Deo suo. * Qui fecit caelum et terram, mare, et omnia quae in eis sunt,
145:5 Qui servat fidem in aeternum, reddit ius oppressis, * panem dat esurientibus.
145:6 Dominus solvit captivos, * Dominus aperit oculos caecorum.
145:7 Dominus erigit curvatos, * Dominus diligit iustos.
145:8 Dominus custodit peregrinos, pupillum et viduam sustentat, * viam autem peccatorum perturbat.
145:9 Regnabit Dominus in aeternum, * Deus tuus, Sion, in generationem et generationem.
