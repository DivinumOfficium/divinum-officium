43:1 Deus, auribus nostris audivimus, * patres nostri narraverunt nobis
43:2 Opus quod operatus es diebus eorum, * diebus antiquis.
43:3 Tu, manu tua, gentibus expulsis, plantasti eos; * attritis nationibus, dilatasti eos.
43:4 Neque enim gladio suo occupaverunt terram, * nec bracchium eorum salvavit eos,
43:5 Sed dextera tua et bracchium tuum * et serenitas vultus tui, quoniam dilexisti eos.
43:6 Tu es rex meus, Deus meus, * qui tribuisti victorias Iacob.
43:7 Per te adversarios nostros reppulimus, * et in nomine tuo calcavimus insurgentes in nos.
43:8 Neque enim in arcu meo confisus sum, * nec gladius meus salvavit me.
43:9 Sed tu salvasti nos ab adversariis nostris, * et eos, qui oderunt nos, confudisti.
43:9 In Deo gloriabamur omni tempore, * et nomen tuum perpetuo celebrabamus.
43:10 Nunc vero reppulisti et confudisti nos, * et non egrederis, Deus, cum exercitibus nostris.
43:11 Cedere nos fecisti adversariis nostris, * et qui oderunt nos, praedati sunt sibi.
43:12 Tradidisti nos velut oves mactandas, * et inter gentes dispersisti nos.
43:13 Vendidisti populum tuum pretio nullo, * nec multum lucratus es venditis illis.
43:14 Fecisti nos opprobrium vicinis nostris, * irrisionem et ludibrium his, qui nos circumdant.
43:15 Fecisti nos fabulam inter gentes, * populi caput movent de nobis.
43:16 Perpetuo coram me est ignominia mea * et confusio operit faciem meam,
43:17 Propter vocem exprobrantis et conviciantis, * propter inimicum et hostem.
43:18 Haec omnia venerunt super nos, etsi tui non sumus obliti, * nec violavimus foedus tuum,
43:19 Nec retro cessit cor nostrum * nec gressus noster deflexit a semita tua,
43:20 Quando contrivisti nos in loco afflictionis, * et caligine nos operuisti.
43:21 Si obliti essemus nomen Dei nostri, * et expandissemus manus nostras ad deum alienum:
43:22 Nonne Deus explorata haberet ista? * Ipse enim novit abscondita cordis.
43:23 Sed propter te trucidamur omni tempore, * aestimamur velut oves mactandae.
43:24 Expergiscere: quare dormis, Domine? * Evigila! noli repellere in perpetuum!
43:25 Quare faciem tuam abscondis? * Oblivisceris miseriae nostrae et oppressionis nostrae?
43:26 Nam prostrata est in pulverem anima nostra, * in terra iacet venter noster.
43:26 Exsurge in auxilium nobis, * et libera nos propter misericordiam tuam.
