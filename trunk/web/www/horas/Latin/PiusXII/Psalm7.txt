7:1 Domine Deus meus, ad te confugio; * salva me ab omnibus persequentibus me et libera me;
7:2 Ne quis rapiat ut leo animam meam, * discerpat, nec sit qui eripiat.
7:3 Domine Deus meus, si feci istud, * si est iniquitas in manibus meis,
7:4 Si attuli amico meo malum, * qui salvavi adversantes mihi injuste:
7:5 Insequatur inimicus animam meam et apprehendat, conculcet in terram vitam meam, * et honorem meum in pulverem prosternat.
7:6 Exsurge, Domine, in ira tua, * erige te contra rabiem opprimentium me.
7:7 Et surge pro me in judicio, quod indixisti. * Et cœtus nationum circumdet te,
7:8 Et sede super eum in alto. * Dominus judex est populorum.
7:9 Jus redde mihi, Domine, secundum justitiam meam, * et secundum innocentiam, quæ est in me.
7:10 Desinat nequitia impiorum et conﬁrma justum, * scrutans corda et renes, Deus juste.
7:11 Clipeus mihi est Deus, * qui salvat rectos corde.
7:12 Deus est judex justus, * et Deus comminans cotidie.
7:13 Nisi convertantur, acuet gladium suum, * tendet arcum et diriget eum,
7:14 Et eis parabit tela mortis, * sagittas suas faciet ardentes.
7:15 Ecce, concepit iniquitatem et gravidus est malitia, * et parit dolum.
7:16 Fossam fodit et excavavit, * sed incidit in foveam quam fecit.
7:17 Convertetur malitia ejus in caput ipsius, * et in verticem ipsius violentia ejus redibit.
7:18 Ego autem laudabo Dominum pro justitia ejus, * et psallam nomini Domini altissimi.
