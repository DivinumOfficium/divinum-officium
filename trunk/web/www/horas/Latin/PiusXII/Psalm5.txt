5:1 Verba mea auribus percipe, Domine, * attende gemitum meum,
5:2 Adverte voci orationis meae, * rex meus et Deus meus!
5:3 Te enim deprecor,  Domine; * mane audis vocem meam;
5:4 Mane propono tibi preces meas et exspecto. *  Tu enim non es Deus cui placeat iniquitas,
5:5 Malignus apud te non commoratur, * neque impii consistunt coram te.
5:6 Odisti omnes qui patrant iniquia, *  perdis omnes qui loquuntur mendacium;
5:7 Virum cruentum et dolosum * abominatur Dominus.
5:8 Ego autem, pro multitudine gratiae tuae, * ingrediar domum tuam,
5:9 Prosternar ad templum sanctum tuum * in timore tuo,  Domine.
5:10 Deduc me in iustitia tua propter inimicos meos; * complana viam tuam coram me.
5:11 Nam in ore istorum non est sinceritas; * cor eorum insidias molitur;
5:12 Sepulcrum patens est guttur eorum;  linguis suis blandiuntur. * Castiga eos, Deus. Excidant consiliis suis;
5:13 Propter crimina eorum multa expelle eos, nam contra te rebelles sunt. *  Laetentur autem omnes qui confugiunt ad te, in perpetuum exsultent.
5:14 Et protegas eos et laetentur de te, * qui diligunt nomen tuum.
5:15 Nam tu benedices iusto, Domine: * benevolentia, velut scuto, circumdabis eum.
