137:1 Celebrabo te, Domine, ex toto corde meo, * quia audisti verba oris mei:
137:2 In conspectu Angelorum psallam tibi, * prosternam me ad templum sanctum tuum, et celebrabo nomen tuum
137:3 Propter bonitatem et fidem tuam, * Quia magnum fecisti super omnia nomen tuum et promissum tuum.
137:4 Quando te invocavi, exaudisti me, * multiplicasti in anima mea robur.
137:5 Celebrabunt te, Domine, omnes reges terrae, * cum audierunt verba oris tui;
137:6 Et cantabunt vias Domini: * vere, magna est gloria Domini.
137:7 Vere excelsus est Dominus, et humilem respicit, * superbum autem e longinquo contuetur.
137:8 Si ambulo in medio tribulationis, vivum me servas, * contra iram inimicorum meorum extendis manum tuam, salvum me facit dextera tua.
137:9 Dominus pro me perficiet coepta. * Domine, bonitas tua in aeternum manet; ne dereliqueris opus manuum tuarum.
