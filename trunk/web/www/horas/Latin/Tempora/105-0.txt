[Ant 1]
Tua est potentia, * tuum regnum Domine, tu es super omnes gentes: da pacem Domine in diebus nostris.

[Versum 1]
V. Vespertina oratio ascendat ad te, Domine.
R. Et descendat super nos misericordia tua.

[Lectio1]
De libro secundo Machabaeorum
!2 Mac 6:18-22
18 Igitur Eleazarus, unus de primoribus scribarum, vir aetate provectus, et vultu decorus, aperto ore hians compellebatur carnem porcinam manducare.
19 at ille gloriosissimam mortem magis quam odibilem vitam complectens, voluntarie praeibat ad supplicium.
20 Intuens autem quemadmodum oporteret accedere, patienter sustinens, destinavit non admittere illicita propter vitae amorem.
21 Hi autem qui astabant, iniqua miseratione commoti propter antiquam viri amicitiam, tollentes eum secreto rogabant afferri carnes quibus vesci ei licebat, ut simularetur manducasse sicut rex imperaverat de sacrificii carnibus,
22 ut hoc facto, a morte liberaretur: et propter veterem viri amicitiam, hanc in eo faciebant humanitatem.

[Responsory1]
@Tempora/101-0:Responsory1

[Lectio2]
!2 Mac 6:23-28
23 At ille cogitare coepit aetatis ac senectutis suae eminentiam dignam, et ingenitae nobilitatis canitiem, atque a puero optimae conversationis actus: et secundum sanctae et a Deo conditae legis constituta, respondit cito, dicens praemitti se velle in infernum.
24 Non enim aetati nostrae dignum est, inquit, fingere: ut multi adolescentium, arbitrantes Eleazarum nonaginta annorum transisse ad vitam alienigenarum,
25 et ipsi propter meam simulationem, et propter modicum corruptibilis vitae tempus decipiantur, et per hoc maculam atque exsecrationem meae senectuti conquiram.
26 Nam etsi in praesenti tempore suppliciis hominum eripiar, sed manum Omnipotentis nec vivus, nec defunctus, effugiam.
27 Quam ob rem fortiter vita excedendo, senectute quidem dignus apparebo:
28 adolescentibus autem exemplum forte relinquam, si prompto animo ac fortiter pro gravissimis ac sanctissimis legibus honesta morte perfungar. His dictis, confestim ad supplicium trahebatur.

[Responsory2]
@Tempora/101-0:Responsory2

[Lectio3]
!2 Mac 7:1-5
1 Contigit autem et septem fratres una cum matre sua apprehensos compelli a rege edere contra fas carnes porcinas, flagris et taureis cruciatos.
2 Unus autem ex illis, qui erat primus, sic ait: Quid quaeris, et quid vis discere a nobis? Parati sumus mori, magis quam patrias Dei leges praevaricari.
3 Iratus itaque rex, jussit sartagines et ollas aeneas succendi: Quibus statim succensis,
4 jussit ei qui prior fuerat locutus amputari linguam, et cute capitis abstracta, summas quoque manus et pedes ei praescindi, ceteris ejus fratribus et matre inspicientibus.
5 Et cum jam per omnia inutilis factus esset, jussit ignem admoveri, et adhuc spirantem torreri in sartagine: in qua cum diu cruciaretur, ceteri una cum matre invicem se hortabantur mori fortiter.

[Responsory3]
@Tempora/101-0:Responsory3

[Lectio4]
Sermo sancti Gregorii Nazianzeni.
!Sermo 20. de Machabaeis. 
Eleazarus primitiae eorum qui hic ante Christum sunt passi, quemadmodum post Christum Stephanus. Is vir et sacerdos et senex, canus capillis, canus et prudentia, prius quidem pro populo sacrificabat et orabat: nunc autem semetipsum hostiam obtulit Deo perfectissimam ad totius populi expiationem, faustum certaminis initium, ad quod loquens pariter ac tacens cohortabatur. Obtulit autem et filios septem, suae fructus disciplinae, hostiam viventem, sanctam, beneplacitam Deo, omni legali sacrificio splendidiorem et puriorem: quae sunt enim filiorum, ad patrem referri, aequissimum ac justissimum est.

[Responsory4]
@Tempora/101-0:Responsory4

[Lectio5]
Ibi tum generosi et magnanimi pueri, generosae matris nobilis proles, gloriosi veritatis propugnatores, Antiochi temporibus excelsiores, veri Mosaicae legis discipuli, paternorum rituum observantissimi, numerus apud Hebraeos laudabilis, et propter septenariae quietis mysterium venerabilis unum spirantes, unum spectantes, unum illud ad vitam iter agnoscentes, ut mortem Dei causa susciperent: non minus animis fratres quam corporibus, inter se mutuae mortis aemuli: o rem admirandam! tormenta quasi thesauros praeripientes, pro magistra lege pericula subeuntes, quae non magis illata formidabant, quam relicta requirebant, unum illud veriti, ne tyrannus a poenis desisteret, ne quis ipsorum sine coronae praemio discederet, ne inviti fratres alii ab alio sejungerentur, et ne, in eo discrimine cruciatibus erepti, mala victoria superarent.

[Responsory5]
@Tempora/101-0:Responsory5

[Lectio6]
Erat ibi fortis et generosa mater, puerorum simul ac Dei amans, cujus materna viscera supra naturae consuetudinem dilaniabantur. Non enim filiorum, qui in tormentis erant, miserebatur, sed timore angebatur, ne non ea susciperent: neque magis eos, qui e vita migraverant, desiderabat, quam precabatur, ut reliqui cum illis conjungerentur: de quibus filiis magis quam de mortuis erat sollicita. Horum enim dubium erat certamen, at illorum securus vitae exitus: atque illos quidem jam Deo adjunxerat; de his vero, quomodo eos Deus susciperet, laborabat. O virilem animum in corpore muliebri! o admirabile magni animi incrementum!

[Responsory6]
@Tempora/101-0:Responsory6

[Responsory7]
@Tempora/101-0:Responsory7

[Responsory8]
@Tempora/Pent01-0:Responsory8
