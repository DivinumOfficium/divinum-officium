[Lectio1]
De Ezechiele Propheta
!Ezek 3:1-4
1 Et dixit ad me: Fili hominis, quodcumque inveneris, comede: comede volumen istud, et vadens loquere ad filios Israël.
2 Et aperui os meum, et cibavit me volumine illo:
3 et dixit ad me: Fili hominis, venter tuus comedet, et viscera tua complebuntur volumine isto quod ego do tibi. Et comedi illud, et factum est in ore meo sicut mel dulce.
4 Et dixit ad me: Fili hominis, vade ad domum Israël, et loqueris verba mea ad eos.

[Responsory1]
R. A facie furoris tui, Deus, conturbata est omnis terra:
* Sed miserere, Domine, et ne facias consummationem.
V. Domine, Dominus noster, quam admirabile est nomen tuum.
R. Sed miserere, Domine, et ne facias consummationem.

[Lectio2]
!Ezek 3:5-9
5 Non enim ad populum profundi sermonis et ignotae linguae tu mitteris ad domum Israël:
6 neque ad populos multos profundi sermonis et ignotae linguae, quorum non possis audire sermones: et si ad illos mittereris, ipsi audirent te:
7 domus autem Israël nolunt audire te, quia nolunt audire me: omnis quippe domus Israël attrita fronte est, et duro corde.
8 Ecce dedi faciem tuam valentiorem faciebus eorum, et frontem tuam duriorem frontibus eorum:
9 ut adamantem et ut silicem dedi faciem tuam: ne timeas eos, neque metuas a facie eorum, quia domus exasperans est.

[Responsory2]
R. Civitatem istam tu circumda, Domine: et Angeli tui custodiant muros ejus.
* Exaudi, Domine, populum tuum cum misericordia.
V. Avertatur furor tuus, Domine, a populo tuo et a civitate sancta tua.
R. Exaudi, Domine, populum tuum cum misericordia.

[Lectio3]
!Ezek 3:10-13
10 Et dixit ad me: Fili hominis, omnes sermones meos quos ego loquor ad te, assume in corde tuo, et auribus tuis audi:
11 et vade, ingredere ad transmigrationem, ad filios populi tui, et loqueris ad eos: et dices eis: Haec dicit Dominus Deus: Si forte audiant et quiescant.
12 Et assumpsit me spiritus, et audivi post me vocem commotionis magnae: Benedicta gloria Domini de loco suo:
13 et vocem alarum animalium percutientium alteram ad alteram, et vocem rotarum sequentium animalia, et vocem commotionis magnae.

[Responsory3]
R. Genti peccatrici, populo pleno peccato miserere,
* Domine Deus.
V. Esto placabilis super nequitiam populi tui.
R. Domine Deus.
&Gloria
R. Domine Deus.
