[Rank]
Dominica II Passionis seu in Palmis;;I classis Semiduplex;;6

[Rule]
9 lectiones

[Ant 1]
Pater juste, * mundus te non cognovit: ego autem novi te, quia tu me misisti.

[Oratio]
Omnipotens sempiterne Deus, qui humano generi, ad imitandum humilitatis exemplum, Salvatorem nostrum carnem sumere, et crucem subire fecisti: concede propitius: ut et patientiae ipsius habere documenta, et resurrectionis consortia mereamur.
$Per eumdem

[Lectio1]
De Jeremia Propheta.
!Jer 2:12-17
12 Obstupescite, caeli, super hoc, et portae ejus, desolamini vehementer, dicit Dominus.
13 Duo enim mala fecit populus meus: Me dereliquerunt fontem aquae vivae, et foderunt sibi cisternas, cisternas dissipatas, quae continere non valent aquas.
14 Numquid servus est Israël, aut vernaculus? Quare ergo factus est in praedam?
15 Super eum rugierunt leones, et dederunt vocem suam: posuerunt terram ejus in solitudinem. civitates ejus exustae sunt, et non est qui habitet in eis.
16 Filii quoque Mempheos et Taphnes constupraverunt te usque ad verticem.
17 Numquid non istud factum est tibi, quia dereliquisti Dominum Deum tuum eo tempore quo ducebat te per viam?

[Responsory1]
R. In die qua invocavi te Domine, dixisti: Noli timere:
* Judicasti causam meam, et liberasti me, Domine Deus meus.
V. In die tribulationis meae clamavi ad te, quia exaudisti me.
R. Judicasti causam meam, et liberasti me, Domine Deus meus.

[Lectio2]
!Jer 2:18-22
18 Et nunc quid tibi vis in via Ægypti, ut bibas aquam turbidam? et quid tibi cum via Assyriorum, ut bibas aquam fluminis?
19 Arguet te malitia tua, et aversio tua increpabit te. Scito et vide quia malum et amarum est reliquisse te Dominum Deum tuum, et non esse timorem mei apud te, dicit Dominus Deus exercituum.
20 A saeculo confregisti jugum meum: rupisti vincula mea, et dixisti: Non serviam. In omni enim colle sublimi, et sub omni ligno frondoso, tu prosternebaris meretrix.
21 Ego autem plantavi te vineam electam, omne semen verum: quomodo ergo conversa es mihi in pravum, vinea aliena?
22 Si laveris te nitro, et multiplicaveris tibi herbam borith, maculata es in iniquitate tua coram me, dicit Dominus Deus.

[Responsory2]
R. Fratres mei elongaverunt se a me: et noti mei,
* Quasi alieni recesserunt a me.
V. Dereliquerunt me proximi mei, et qui me noverunt.
R. Quasi alieni recesserunt a me.

[Lectio3]
!Jer 2:29-32
29 Quid vultis mecum judicio contendere? Omnes dereliquistis me, dicit Dominus.
30 Frustra percussi filios vestros: disciplinam non receperunt: devoravit gladius vester prophetas vestros: quasi leo vastator
31 generatio vestra. Videte verbum Domini: Numquid solitudo factus sum Israéli, aut terra serotina? Quare ergo dixit populus meus: Recessimus; non veniemus ultra ad te?
32 Numquid obliviscetur virgo ornamenti sui, aut sponsa fasciae pectoralis suae? populus vero meus oblitus est mei diebus innumeris.

[Responsory3]
R. Attende Domine ad me, et audi voces adversariorum meorum:
* Numquid redditur pro bono malum, quia foderunt foveam animae meae?
V. Recordare quod steterim in conspectu tuo, ut loquerer pro eis bonum, et averterem indignationem tuam ab eis.
R. Numquid redditur pro bono malum, quia foderunt foveam animae meae?
&Gloria
R. Attende Domine ad me, et audi voces adversariorum meorum: * Numquid redditur pro bono malum, quia foderunt faveam animae meae?

[Lectio4]
Sermo sancti Leonis Papae.
!Sermo 11. de Passione Domini.
Desiderata nobis, dilectissimi, et universo optabilis mundo adest festivitas Dominicae passionis, quae nos inter exsultationes spiritualium gaudiorum silere non patitur. Quia etsi difficile est, de eadem solemnitate saepius digne apteque disserere: non est tamen liberum sacerdoti in tanto divinae misericordiae sacramento fidelibus populis subtrahere sermonis officium: cum ipsa materia ex eo quod est ineffabilis, fandi tribuat facultatem: nec possit deficere quod dicatur, dum numquam potest satis esse quod dicitur. Succumbat ergo humana infirmitas gloriae Dei, et in explicandis operibus misericordiae ejus, imparem se semper inveniat. Laboremus sensu, haereamus ingenio, deficiamus eloquio: bonum est ut nobis parum sit, quod etiam recte de Domini majestate sentimus.

[Responsory4]
R. Conclusit vias meas inimicus, insidiator factus est mihi sicut leo in abscondito, replevit et inebriavit me amaritudine: deduxerunt in lacum mortis vitam meam, et posuerunt lapidem contra me.
* Vide Domine iniquitates illorum: et judica causam animae meae, defensor vitae meae.
V. Factus sum in derisum omni populo meo, canticum eorum tota die.
R. Vide Domine iniquitates illorum: et judica causam animae meae, defensor vitae meae.

[Lectio5]
Dicente enim propheta: Quaerite Dominum, et confirmamini, quaerite faciem ejus semper: nemini praesumendum est, quod totum quod quaerit, invenerit, ne desinat propinquare, qui cessarit accedere. Quid autem inter omnia opera Dei, in quibus humanae admirationis fatigatur intentio, ita contemplationem mentis nostrae et oblectat et superat, sicut passio Salvatoris? Qui ut humanum genus vinculis mortiferae praevaricationis absolveret, et saevienti diabolo potentiam suae majestatis occuluit, et infirmitatem nostrae humilitatis objecit. Si enim crudelis et superbus inimicus consilium misericordiae Dei nosse potuisset, Judaeorum animos mansuetudine potius temperare, quam injustis odiis studuisset accendere: ne omnium captivorum amitteret servitutem, dum nihil sibi debentis persequitur libertatem.

[Responsory5]
R. Salvum me fac Deus, quoniam intraverunt aquae usque ad animam meam: ne avertas faciem tuam a me:
* Quoniam tribulor, exaudi me Domine Deus meus.
V. Intende animae meae, et libera eam: propter inimicos meos eripe me,
R. Quoniam tribulor, exaudi me Domine Deus meus.

[Lectio6]
Fefellit ergo illum malignitas sua, intulit supplicium Filio Dei, quod cunctis filiis hominum in remedium verteretur, Fudit sanguinem justum, qui reconciliando mundo et pretium esset, et poculum. Suscepit Dominus, quod secundum propositum suae voluntatis elegit. Admisit in se impias manus furentium: quae dum proprio incumbunt sceleri, famulatae sunt Redemptori. Cujus etiam circa interfectores suos tanta erat pietatis affectio, ut de cruce supplicans Patri, non se vindicari, sed illis postularet ignosci.

[Responsory6]
R. Noli esse mihi Domine alienus: parce mihi in die mala: confundantur omnes qui me persequuntur,
* Et non confundar ego.
V. Confundantur omnes inimici mei, qui quaerunt animam meam.
R. Et non confundar ego.
&Gloria
R. Noli esse mihi Domine alienus: parce mihi in die mala: confundantur omnes qui me persequuntur, * Et non confundar ego.

[Lectio7]
Lectio sancti Evangelii secundum Matthaeum.
!Matt 21:1-9
In illo tempore: Cum appropinquasset Jesus Jerosolymis, et venisset Bethphage ad montem Oliveti: tunc misit duos discipulos, dicens eis. Et reliqua.
_
Homilia sancti Ambrosii Episcopi.
!Liber 9. in Lucam.
Pulchre relictis Judaeis, habitaturus in affectibus Gentium, templum Dominus ascendit. Hoc enim templum est verum, in quo non in littera, sed in spiritu Dominus adoratur. Hoc Dei templum est, quod fidei series, non lapidum structura fundavit. Deseruntur ergo qui oderant: eliguntur qui amaturi erant. Et ideo ad montem venit Oliveti, ut novellas oleas in sublimi virtute plantaret, quarum mater est illa, quae sursum est, Jerusalem. In hoc monte est ille caelestis agricola: ut plantati omnes in domo Dei, possint viritim dicere: Ego autem sicut oliva fructifera in domo Domini.

[Responsory7]
R. Dominus mecum est tamquam bellator fortis: propterea persecuti sunt me, et intelligere non potuerunt: Domine probas renes et corda:
* Tibi revelavi causam meam.
V. Vidisti Domine iniquitates eorum adversum me: judica judicium meum.
R. Tibi revelavi causam meam.

[Lectio8]
Et fortasse ipse mons Christus est. Quis enim alius tales fructus ferret olearum, non curvescentium ubertate baccarum, sed spiritus plenitudine Gentium foecundarum? Ipse est per quem ascendimus, et ad quem ascendimus. Ipse est janua, ipse est via, qui aperitur, et qui aperit: qui pulsatur ab ingredientibus, et ab emeritis adoratur. Ergo in castello erat, et ligatus erat pullus cum asina: non poterat solvi nisi jussu Domini. Solvit eum manus apostolica. Talis actus, talis vita, talis gratia. Esto talis et tu, ut possis ligatos solvere.

[Responsory8]
R. Dixerunt impii apud se, non recte cogitantes: Circumveniamus justum, quoniam contrarius est operibus nostris: promittit se scientiam Dei habere, Filium Dei se nominat, et gloriatur patrem se habere Deum:
* Videamus si sermones illius veri sunt: et si est vere Filius Dei, liberet eum de manibus nostris: morte turpissima condemnemus eum.
V. Tamquam nugaces aestimati sumus ab illo, et abstinet se a viis nostris tamquam ab immunditiis: et praefert novissima justorum.
R. Videamus si sermones illius veri sunt: et si est vere Filius Dei, liberet eum de manibus nostris: morte turpissima condemnemus eum.

[Lectio9]
Nunc consideremus qui fuerint illi, qui errore detecto, de paradiso ejecti, in castellum sint relegati. Et vides, quemadmodum quos mors expulerat, vita revocaverit. Et ideo secundum Matthaeum, et asinam et pullum legimus: ut quia in duobus hominibus uterque fuerat sexus expulsus, in duobus animalibus sexus uterque revocetur, Ergo illic in asina matre quasi Hevam figuravit erroris: hic autem in pullo generalitatem populi Gentilis expressit: et ideo pullo sedetur asinae. Et bene, in quo nemo sedit: quia nullus, antequam Christus, nationum populos vocavit ad Ecclesiam. Denique secundum Marcum sic habes: Quem nemo adhuc sedit hominum.

[Responsory9]
R. Circumdederunt me viri mendaces: sine causa flagellis ceciderunt me:
* Sed tu Domine defensor vindica me.
V. Quoniam tribulatio proxima est, et non est qui adjuvet.
R. Sed tu Domine defensor vindica me.
&Gloria
R. Circumdederunt me viri mendaces: sine causa flagellis ceciderunt me: * Sed tu Domine defensor vindica me.

[Ant Laudes]
Dominus Deus * auxiliator meus: et ideo non sum confusus.
Circumdantes * circumdederunt me: et in nomine Domini vindicabor in eis.
Judica causam meam: * defende, quia potens es Domine.
Cum Angelis * et pueris fideles inveniamur, triumphatori mortis clamantes: Hosanna in excelsis.
Confundantur * qui me persequuntur, et non confundar ego, Domine Deus meus.

[Capitulum Laudes]
!Phil 2:5-7
v. Fratres: Hoc enim sentite in vobis, quod et in Christo Jesu: qui cum in forma Dei esset, non rapinam arbitratus est esse se aequalem Deo: sed semetipsum exinanivit, formam servi accipiens. in similitudinem hominum factus, et habitu inventus ut homo.
$Deo gratias

[Ant 2]
Turba multa, * quae convenerat ad diem festum, clamabat Domino: Benedictus qui venit in nomine Domini, Hosanna in excelsis.

[Ant Prima]
Pueri Hebraeorum * tollentes ramos olivarum, obviaverunt Domino clamantes et dicentes: Hosanna in excelsis.

[Ant Tertia]
Pueri Hebraeorum * vestimenta prosternebant in via, et clamabant dicentes: Hosanna Filio David: benedictus qui venit in nomine Domini.

[Capitulum Tertia]
!Phil 2:5-7
v. Fratres: Hoc enim sentite in vobis, quod et in Christo Jesu: qui cum in forma Dei esset, non rapinam arbitratus est esse se aequalem Deo: sed semetipsum exinanivit, formam servi accipiens. in similitudinem hominum factus, et habitu inventus ut homo.
$Deo gratias

[Ant Sexta]
Tibi revelavi * causam meam, defensor vitae meae, Domine Deus meus.

[Capitulum Sexta]
!Phil 2:8-9
v. Humiliavit semetipsum factus obediens usque ad mortem, mortem autem crucis. Propter quod et Deus exaltavit illum, et donavit illi nomen, quod est super omne nomen.
$Deo gratias

[Ant Nona]
Invocabo * nomen tuum Domine: ne avertas faciem tuam a clamore meo.

[Capitulum Nona]
!Phil 2:10-11
v. In nomine Jesu omne genu flectatur caelestium, terrestrium, et infernorum: et omnis lingua confiteatur, quia Dominus Jesus Christus in gloria est Dei Patris.
$Deo gratias

[Capitulum Vespera]
!Phil 2:5-7
v. Fratres: Hoc enim sentite in vobis, quod et in Christo Jesu: qui cum in forma Dei esset, non rapinam arbitratus est esse se aequalem Deo: sed semetipsum exinanivit, formam servi accipiens. in similitudinem hominum factus, et habitu inventus ut homo.
$Deo gratias

[Ant 3]
Scriptum est enim: * Percutiam pastorem, et dispergentur oves gregis: postquam autem resurrexero, praecedam vos in Galilaeam: ibi me videbitis, dicit Dominus.
