[Rank]
Dominica in Sexagesima;;Semiduplex;;5.6

[Rule]
9 lectiones
Invit2

[Capitulum Vespera]
!2 Cor 11:19-20
v. Fratres: Libenter suffertis insipientes, cum sitis ipsi sapientes: sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos caedit.
$Deo gratias

[Ant 1]
Dixit Dominus * ad Noe: Finis universae carnis venit coram me: fac tibi arcam de lignis laevigatis, ut salvetur universum semen in ea.

[Versum 1]
V. Vespertina oratio ascendat ad te Domine.
R. Et descendat super nos misericordia tua.

[Oratio]
Deus, qui conspicis, quia ex nulla nostra actione confidimus: concede propitius; ut contra adversa omnia Doctoris Gentium protectione muniamur.
$Per Dominum

[Invit]
Praeoccupemus faciem Domini: * Et in psalmis jubilemus ei.

[Lectio1]
De libro Genesis
!Gen 5:31; 6:1-4
31 Noë vero cum quingentorum esset annorum, genuit Sem, Cham et Japheth.
1 Cumque cœpissent homines multiplicari super terram, et filias procreassent,
2 videntes filii Dei filias hominum quod essent pulchrae, acceperunt sibi uxores ex omnibus, quas elegerant.
3 Dixitque Deus: Non permanebit spiritus meus in homine in aeternum, quia caro est: eruntque dies illius centum viginti annorum.
4 Gigantes autem erant super terram in diebus illis: postquam enim ingressi sunt filii Dei ad filias hominum, illaeque genuerunt, isti sunt potentes a saeculo viri famosi.

[Responsory1]
R. Dixit Dominus ad Noe: Finis universae carnis venit coram me: repleta est terra iniquitate eorum,
* Et ego disperdam eos cum terra.
V. Fac tibi arcam de lignis laevigatis, mansiunculas in ea facies.
R. Et ego disperdam eos cum terra.

[Lectio2]
!Gen 6:5-8
5 Videns autem Deus quod multa malitia hominum esset in terra, et cuncta cogitatio cordis intenta esset ad malum omni tempore,
6 pœnituit eum quod hominum fecisset in terra. Et tactus dolore cordis intrinsecus,
7 Delebo, inquit, hominem, quem creavi, a facie terrae, ab homine usque ad animantia, a reptili usque ad volucres caeli: pœnitet enim me fecisse eos.
8 Noë vero invenit gratiam coram Domino.

[Responsory2]
R. Noe vir justus atque perfectus, cum Deo ambulavit:
* Et fecit omnia quaecumque praecepit ei Deus.
V. Fecit sibi arcam, ut salvaretur universum semen.
R. Et fecit omnia quaecumque praecepit ei Deus.

[Lectio3]
!Gen 6:9-15
9 Hae sunt generationes Noë: Noë vir justus atque perfectus fuit in generationibus suis; cum Deo ambulavit.
10 Et genuit tres filios, Sem, Cham et Japheth.
11 Corrupta est autem terra coram Deo, et repleta est iniquitate.
12 Cumque vidisset Deus terram esse corruptam (omnis quippe caro corruperat viam suam super terram),
13 dixit ad Noë: Finis universae carnis venit coram me: repleta est terra iniquitate a facie eorum, et ego disperdam eos cum terra.
14 Fac tibi arcam de lignis laevigatis; mansiunculas in arca facies, et bitumine linies intrinsecus et extrinsecus.
15 Et sic facies eam: trecentorum cubitorum erit longitudo arcae, quinquaginta cubitorum latitudo, et triginta cubitorum altitudo illius.

[Responsory3]
R. Quadraginta dies et noctes aperti sunt caeli, et ex omni carne habente spiritum vitae ingressa sunt in arcam:
* Et clausit a foris ostium Dominus.
V.In articulo diei illius ingressus est Noe in arcam, et filii ejus, et uxor illius, et uxores filiorum ejus.
R. Et clausit a foris ostium Dominus.
&Gloria
R. Et clausit a foris ostium Dominus.

[Lectio4]
Ex libro sancti Ambrosii Episcopi de Noe et arca.
!Cap. 4. circa med.
Habes, quia iratus Dominus est: quoniam quamvis cogitaret, hoc est sciret, quia homo positus in terrae regione, carnem portans, sine peccato esse non possit, (terra enim velut quidam tentationum locus est, caroque corruptelae illecebra) tamen cum haberent mentem rationis capacem, virtutemque animae infusam corpori, sine consideratione aliqua in lapsum ruerunt, ex quo revocare se nollent. Neque enim Deus cogitat sicut homines, ut aliqua ei nova succedat sententia, neque irascitur quasi mutabilis: sed ideo haec leguntur, ut exprimatur peccatorum nostrorum acerbitas, quae divinam meruerit offensam: tamquam eousque increverit culpa, ut etiam Deus, qui naturaliter non movetur aut ira, aut odio, aut passione ulla, provocatus videatur ad iracundiam.

[Responsory4]
R. Aedificavit Noe altare Domino, offerens super illud holocaustum: odoratusque est Dominus odorem suavitatis, et benedixit ei, dicens:
* Crescite, et multiplicamini, et replete terram.
V. Ecce ego statuam pactum meum vobiscum, et cum semine vestro post vos.
R. Crescite, et multiplicamini, et replete terram.

[Lectio5]
Minitatus est praeterea, quod deleret hominem. Ab homine, inquit, usque ad pecus, et a reptilibus usque ad volatilia delebo. Quid laeserant irrationabilia? Sed quia propter hominem illa facta erant, eo utique deleto, propter quem facta sunt, consequens erat, ut etiam illa delerentur, quia non erat qui his uteretur. Sensu autem altiore illud manifestatur: quia homo mens est, quae est rationis capax. Homo enim definitur animal vivum, mortale, rationabile. Principali igitur exstincto, etiam sensus omnis exstinguitur: eo quod nihil reliqui ad salutem supersit, cum salutis fundamentum virtus defecerit.

[Responsory5]
R. Ponam arcum meum in nubibus caeli, dixit Dominus ad Noe:
* Et recordabor foederis mei, quod pepigi tecum.
V. Cumque obduxero nubibus caelum, apparebit arcus meus in nubibus.
R. Et recordabor foederis mei, quod pepigi tecum.

[Lectio6]
Ad condemnationem autem ceterorum, et ad expressionem pietatis divinae, dicitur Noe apud Deum gratiam invenisse. Simul ostenditur, quod hominem justum non obumbret aliorum offensio, quando ipse ad totius generis reservatur seminarium. Qui non generationis nobilitate, sed justitiae et perfectionis morito laudatur. Probati enim viri genus, virtutis presapia est: quia sicut hominum genus homines, ita animarum genus virtutes sunt. Etenim familiae hominum splendore generis nobilitantur, animarum autem clarificatur gratia splendore virtutis.

[Responsory6]
R. Per memetipsum juravi, dicit Dominus, non adjiciam ultra aquas diluvii super terram: pacti mei recordabor.
* Ut non perdam aquis diluvii omnem carnem.
V. Arcum meum ponam in nubibus, et erit signum foederis inter me, et inter terram.
R. Ut non perdam aquis diluvii omnem carnem.
&Gloria
R. Ut non perdam aquis diluvii omnem carnem.

[Lectio7]
Lectio sancti Evangelii secundum Lucam.
!Luke 8:4-15
In illo tempore: Cum turba plurima convenirent, et de civitatibus properarent ad Jesum, dixit per similitudinem: Exiit qui seminat, seminare semen suum. Et reliqua.
_
Homilia sancti Gregorii Papae.
!Homilia 15. in Evangelia.
Lectio sancti Evangelii, quam modo, fratres carissimi, audistis, expositione non indiget, sed admonitione. Quam enim per semetipsam Veritas exposuit, hanc discutere humana fragilitas non praesumat. Sed est quod sollicite in hac ipsa expositione Dominica pensare debeamus: quia si nos vobis semen verbum, agrum mundum, volucres daemonia, spinas divitias significare diceremus; ad credendum nobis mens forsitan vestra dubitaret. Unde et idem Dominus per semetipsum dignatus est exponere quod dicebat, ut sciatis rerum significationes quaerere in iis etiam, quae per semetipsum noluit explanare.

[Responsory7]
R. Benedixit Deus Noe, et filiis ejus, et dixit ad eos:
* Crescite, et multiplicamini, et replete terram.
V. Ecce ego statuam pactum meum vobiscum, et cum semine vestro post vos.
R. Crescite, et multiplicamini, et replete terram.

[Lectio8]
Exponendo ergo quod dixit, figurate se loqui innotuit: quatenus certos nos redderet, cum vobis nostra fragilitas verborum illius figuras aperiret. Quis enim mihi umquam crederet, si spinas divitias interpretari voluissem maxime cum illae pungant, istae delectent. Et tamen spinae sunt, quia cogitationum suarum punctionibus mentem lacerant: et cum usque ad peccatum pertrahunt, quasi inflicto vulnere cruentant. Quas bene hoc in loco, alio Evangelista testante, nequaquam Dominus divitias, sed fallaces divitias appellat.

[Responsory8]
R. Ecce ego statuam pactum meum vobiscum, et cum semine vestro post vos:
* Neque erit deinceps diluvium dissipans terram.
V. Arcum meum ponam in nubibus, et erit signum foederis inter me, et inter terram.
R. Neque erit deinceps diluvium dissipans terram.

[Lectio9]
Fallaces enim sunt, quae nobiscum diu permanere non possunt: fallaces sunt, quae mentis nostrae inopiam non expellunt. Solae autem divitiae verae sunt, quae nos divites virtutibus faciunt. Si ergo, fratres carissimi, esse divites cupitis, veras divitias amate. Si culmen veri honoris quaeritis, ad caeleste regnum tendite. Si gloriam dignitatum diligitis, in illa superna Angelorum curia adscribi festinate. Verba Domini, quae aure percipitis, mente retinete. Cibus enim mentis est sermo Dei: et quasi acceptus cibus stomacho languente rejicitur, quando auditus sermo in ventre memoriae non tenetur. Sed quisquis alimenta non retinet, hujus profecto vita desperatur.

[Responsory9]
R. Cum turba plurima convenirent ad Jesum, et de civitatibus properarent ad eum, dixit per similitudinem:
* Exiit qui seminat, seminare semen suum.
V. Et dum seminat, aliud cecidit in terram bonam, et ortum fecit fructum centuplum.
R. Exiit qui seminat, seminare semen suum.
&Gloria
R. Exiit qui seminat, seminare semen suum.

[Ant Laudes]
Secundum magnam misericordiam * tuam miserere mei Deus.
Si mihi Dominus * salvator fuerit, non timebo, quid faciat mihi homo.
In velamento * clamavi valde diluculo: Deus Deus meus, ad te de luce vigilo.
Hymnum dicamus * Domino Deo nostro.
In excelsis, * laudate Deum.

[Capitulum Laudes]
!2 Cor 11:19-20
v. Fratres: Libenter suffertis insipientes, cum sitis ipsi sapientes: sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos caedit.
$Deo gratias

[Ant 2]
Cum turba * plurima convenirent ad Jesum, et de civitatibus properarent ad eum, dixit per similitudinem: Exiit qui seminat, seminare semen suum.

[Versum 2]
V. Domine refugium factus es nobis.
R. A generatione et progenie.

[Ant Prima]
Semen cecidit * in terram bonam, et attulit fructum in patientia.

[Ant Tertia]
Qui verbum Dei * retinent corde perfecto et optimo, fructum afferunt in patientia.

[Capitulum Tertia]
!2 Cor 11:19-20
v. Fratres: Libenter suffertis insipientes, cum sitis ipsi sapientes: sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos caedit.
$Deo gratias

[Ant Sexta]
Semen cecidit * in terram bonam, et attulit fructum, aliud centesimum, et aliud sexagesimum

[Capitulum Sexta]
!2 Cor 11:25
v. Ter virgis caesus sum, semel lapidatus sum, ter naufragium feci, nocte et die in profundo maris fui.
$Deo gratias

[Ant Nona]
Si vere, fratres, * divites esse cupitis, veras divitias amate.

[Capitulum Nona]
!2 Cor 12:9
v. Libenter igitur gloriabor in infirmitatibus meis, ut inhabitet in me virtus Christi.
$Deo gratias

[Ant 3]
Vobis datum est * nosse mysterium regni Dei, ceteris autem in parabolis, dixit Jesus discipulis suis.

[Versum 3]
V. Dirigatur, Domine, oratio mea.
R. Sicut incensum in conspectu tuo.
