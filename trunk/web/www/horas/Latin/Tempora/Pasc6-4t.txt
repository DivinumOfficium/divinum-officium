[Rank]
Feria V in Octava Ascensionis;;Duplex majus;;4.1;;ex Tempora/Pasc5-4

[Rank1960]
Feria V infra Hebdomadam post Ascensionem;;Feria;;1;;vide Tempora/Pasc5-4

[Rule]
ex Tempora/Pasc5-4;
Feria Te Deum
Psalmi Dominica
Antiphonas Horas
9 Lectiones
Doxology=Asc

[Lectio1]
De Epistola beati Pauli Apostoli ad Ephesios.
!Eph 4:1-8
1 Obsecro itaque vos ego vinctus in Domino, ut digne ambuletis vocatione, qua vocati estis,
2 cum omni humilitate, et mansuetudine, cum patientia, supportantes invicem in caritate,
3 solliciti servare unitatem Spiritus in vinculo pacis.
4 Unum corpus, et unus spiritus, sicut vocati estis in una spe vocationis vestrae.
5 Unus Dominus, una fides, unum baptisma.
6 Unus Deus et Pater omnium, qui est super omnes, et per omnia, et in omnibus nobis.
7 Unicuique autem nostrum data est gratia secundum mensuram donationis Christi.
8 Propter quod dicit: Ascendens in altum, captivam duxit captivitatem: dedit dona hominibus.

[Responsory1]
@Tempora/Pasc5-4:Responsory1

[Lectio2]
!Eph 4:9-14
9 Quod autem ascendit, quid est, nisi quia et descendit primum in inferiores partes terrae?
10 Qui descendit, ipse est et qui ascendit super omnes caelos, ut impleret omnia.
11 Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores,
12 ad consummationem sanctorum in opus ministerii, in aedificationem corporis Christi:
13 donec occurramus omnes in unitatem fidei, et agnitionis Filii Dei, in virum perfectum, in mensuram aetatis plenitudinis Christi:
14 ut jam non simus parvuli fluctuantes, et circumferamur omni vento doctrinae in nequitia hominum, in astutia ad circumventionem erroris.

[Responsory2]
@Tempora/Pasc5-4:Responsory2

[Lectio3]
!Eph 4:15-21
15 Veritatem autem facientes in caritate, crescamus in illo per omnia, qui est caput Christus:
16 ex quo totum corpus compactum et connexum per omnem juncturam subministrationis, secundum operationem in mensuram uniuscujusque membri, augmentum corporis facit in aedificationem sui in caritate.
17 Hoc igitur dico, et testificor in Domino, ut jam non ambuletis, sicut et gentes ambulant in vanitate sensus sui,
18 tenebris obscuratum habentes intellectum, alienati a vita Dei per ignorantiam, quae est in illis, propter caecitatem cordis ipsorum,
19 qui desperantes, semetipsos tradiderunt impudicitiae, in operationem immunditiae omnis in avaritiam.
20 Vos autem non ita didicistis Christum,
21 si tamen illum audistis, et in ipso edocti estis.

[Responsory3]
@Tempora/Pasc5-4:Responsory3

[Lectio4]
Sermo sancti Augustini Episcopi.
!Sermo 3. de Ascensione Domini, qui est 176. de Tempore.
Omnia, carissimi, quae Dominus Jesus Christus in hoc mundo sub fragilitate nostra miracula edidit, nobis proficiunt: qui dum humanam conditionem sideribus importavit, credentibus caelum patere posse monstravit: et dum victorem mortis in caelestia elevavit, victoribus quo sequantur ostendit. Ascensio ergo Domini catholicae fidei confirmatio fuit: ut securi in posterum crederemus miraculi illius donum, cujus jam in praesenti percepissemus effectum: et fidelis quisque cum jam tanta perceperit, per ea, quas cognoscit praestita, discat sperare promissa, ac Dei sui praeteritam praesentemque bonitatem, quasi futurorum teneat cautionem.

[Lectio5]
Super excelsa ergo caeli terranum corpus imponitur: ossa intra sepulcri angustias paulo ante conclusa, Angelorum caelibus inferuntur: in gremium immortalitatis mortalis natura transfunditur: et ideo sacra apostolicae lectionis testatur historia: Cum haec dixisset, inquit, videntibus illis, elevatus est Dum audis elevatum, agnosce militiae caelestis obsequium: unde hodierna festivitas hominis nobis et Dei sacramenta manifestavit. Sub una eademque persona, in eo qui elevat, divinam potentiam; in eo autem, qui elevatur, humanam cognosce substantiam.

[Lectio6]
Ideoque omnimodis detestanda sunt venena Orientalis erroris, qui impia novitate praesumit asserere Filium Dei ac filium hominis unius esse naturae. In alterutra enim parte, vel qui solum hominem fuisse dixerit, negabit Conditoris gloriam: vel qui solum Deum, negabit misericordiam Redemptoris. Quo genere non facile Arianus evangelicam poterit habere veritatem, ubi Filium Dei nunc aequalem legimus, nunc minorem. Qui enim unius naturae Salvatorem nostrum mortifera persuasione crediderit, solum hominem, aut solum Deum cogetur dicere crucifixum. Sed non ita est. Mortem enim nec solus Deus sentire, nec solus homo superare potuisset.

[Lectio7]
Lectio sancti Evangelii secundum Marcum.
!Marc 16:14-20
In illo tempore: Recumbentibus undecim discipulis, apparuit illis Jesus: et exprobavit incredulitatem eorum, et duritiam cordis: quia iis, qui viderant eum resurrexisse, non crediderunt. Et reliqua.
_
De Homilia sancti Gregorii Papae.
!Ex eadem Homilia 29.
De hac ascensionis ejus gloria etiam Habacuc ait: Elevatus est sol, et luna stetit in ordine suo. Quis enim solis nomine, nisi Dominus; et quae lunae nomine, nisi Ecclesia designatur? Quousque enim Dominus ascendit ad caelos, sancta ejus Ecclesia adversa mundi omnimodo formidavit: at postquam ejus ascensione roborata est, aperte praedicavit, quod occulte credidit. Elevatus est ergo sol, et luna stetit in ordine suo: quia cum Dominus caelum petiit, sancta ejus Ecclesia in auctoritate praedicationis exercuit. Hinc eiusdem Ecclesiae voce per Salomonem dicitur: Ecce iste venit saliens in montibus, et transiliens colles. Consideravit namque tantorum operum culmina, et ait: Ecce iste venit saliens in montibus. Veniendo quippe ad redemptionem nostram, quosdam, ut ita dicam, saltus dedit. 

[Lectio8]
Vultis, fratres carissimi, ipsos ejus saltus agnoscere? De caelo venit in uterum, de utero venit in praesepe, de praesepe venit in crucem, de cruce venit in sepulcrum, de sepulcro rediit in caelum. Ecce ut nos post se currere faceret, quosdam pro nobis saltus manifestata per carnem Veritas dedit: quia exsultavit ut gigas ad currendam viam suam, ut nos ei diceremus ex corde: Trahe nos: post te curremus in odorem unguentorum tuorum. Vnde fratres carissimi oportet, ut illuc sequamur corde, ubi eum corpore ascendisse credimus. Desideria terrena fugiamus. nihil nos iam delectet in infimis, qui patrem habemus in cælis. Et hoc nobis est magnopere perpendendum: quia is qui placidus ascendit, terribilis redibit, et quidquid nobis cum mansuetudine præcepit, hoc a nobis cum districtione exiget.

[Lectio9]
Nemo ergo indulta pænitentiæ tempore parvipendat. nemo curam sui, dum ualet, agere negligat. Quia redemptor noster tanto tunc in iudicio districtior ueniet, quando nobis ante iudicium magnam patientiam prærogauit. Hæc itaque uobiscum fratres agite, hæc in mente sedula cogitatione uersate. Quamuis adhuc rerum perturbationibus animus fluctuet, iam tamen spei uestram anchoram in æternam patriam figite intentionem mentis in uera luce soliditate. Ecce ad cælos ascendisse dominum audiuimus. Hoc ergo seruemus in meditatione, quod credimus. Et si adhuc hic tenemur infirmitate corporis, sequamut tamen eum passibus amoris. Non autem deserit desiderium nostrum ipse quem dedit Iesus Christus dominus noster, qui uiuit et regnat in unitate spiritus sancti deus. Per omnia sæcula sæculorum.
&teDeum
