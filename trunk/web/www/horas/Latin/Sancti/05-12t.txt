[Rank]
Ss. Nerei, Achillei et Domitillae Virgini atque Pancratii Martyrum;;Semiduplex;;2.1;;vide C3

[Rank1570]
Ss. Nereus, Achilleus and Pancratius martyrs;;Simplex;;1.1;;vide C3

[Rule]
vide C3;
9 lectiones

[Oratio]
Semper nos, Domine, Martyrum tuorum Nerei, Achillei, Domitillae, atque Pancratii foveat, quaesumus, beata solemnitas: et tuo dignos reddat obsequio.
$Per Dominum

[Lectio4]
Nereus et Achilleus fratres, eunuchi Flaviae Domitillae, a beato Petro una cum ipsa, ejusque matre Plautilla, baptizati, cum Domitillae persuasissent, ut virginitatem suam Deo consecraret, ab ejus sponso Aureliano tamquam Christiani accusati, ob praeclaram fidei confessionem in Pontiam insulam relegantur: ubi ad quaestionem iterum vocati, et verberibus caesi, mox Tarracinam perducti, a Mimicio Rufo equuleo et flammis cruciati, cum constanter negarent se a sancto Petro Apostolo baptizatos, ullis tormentis cogi posse, ut idolis immolarent, securi percussi sunt: quorum corpora ab Auspicio eorum discipulo, et Domitillae educatore Romam delata, via Ardeatina sepulta sunt.

[Lectio5]
Flavia Domitilla virgo Romana, Titi et Domitiani imperatorum neptis, cum sacrum virginitatis velamen a beato Clemente Papa accepisset, ab Aureliano sponso, Titi Aurelii consulis filio, delata quod Christiana esset, a Domitiano imperatore in insulam Pontiam est deportata, ubi in carcere longum martyrium duxit. Demum Tarracinam deducta, iterum Christum confessa, cum semper constantior appareret, sub Trajano imperatore, judicis jussu incenso ejus cubiculo, una cum Theodora et Euphrosyna virginibus et collactaneis suis, gloriosi martyrii cursum confecit, Nonis Maji: quarum corpora integra inventa, a Caesario Diacono sepulta sunt. Hac vero die duorum fratrum ac Domitillae corpora ex diaconia sancti Adriani simul translata, in ipsorum Martyrum basilicam, tituli Fasciolae, restituta sunt.

[Lectio6]
Pancratius, in Phrygia nobili genere natus, puer quatuordecim annorum Romam venit Diocletiano et Maximiano imperatoribus ubi a Pontifice Romano baptizatus, et in fide christiana eruditus, ob eamdem paulo post comprehensus, cum diis sacrificare constanter renuisset, virili fortitudine datis cervicibus, illustrem martyrii coronam consecutus est: cujus corpus Octavilla matrona noctu sustulit, et unguentis delibutum via Aurelia sepelivit.

[Lectio7]
Lectio sancti Evangelii secundum Joannem.
!Joannes 46-53
In illo tempore: Erat quidam regulus, cujus filius infirmabatur Capharnaum. Et reliqua.
_
Homilia sancti Gregorii Papae.
!Ex Homil. 28. habita in Basilica horum Ss. Martyrum, in die natalis eorum.
Quid est quod regulus Dominum rogat ut ad ejus filium veniat, et tamen ire corporaliter recusat: ad servum vero centurionis non invitatur, et tamen se corporaliter ire pollicetur? Reguli filio per corporalem praesentiam non dignatur adesse, centurionis servo non dedignatur occurrere. Quid est hoc, nisi quod superbia nostra retunditur, qui in hominibus non naturam, qua ad imaginem Dei facti sunt, sed honores et divitias veneramur? Redemptor vero noster ut ostenderet, quia quae alta sunt hominum, despicienda sunt, et quae despecta sunt hominum, despicienda non sunt: ad filium reguli ire noluit, ad servum centurionis ire paratus fuit.

[Lectio8]
Increpata est ergo superbia nostra, quae nescit pensare homines propter homines. Sola, ut diximus, quae circumstant hominibus, pensat, naturam non aspicit, honorem Dei in hominibus non agnoscit. Ecce ire non vult Filius Dei ad filium reguli: et tamen venire paratus est ad salutem servi. Certe si nos cujuspiam servus rogaret, ut ad eum ire deberemus, protinus nobis nostra superbia in cogitatione tacita responderet, dicens: Non eas, quia temetipsum degeneras, honor tuus despicitur, locus vilescit Ecce de caelo venit, qui servo in terra occurrere non despicit: et tamen humiliari in terra contemnimus, qui de terra sumus.

[Lectio9]
Nolite ergo intra vosmetipsos pensare quod habetis, sed quid estis. Ecce mundus qui diligitur, fugit. Sancti isti, ad quorum tumbam consistimus, florentem mundum mentis despectu calcaverunt. Erat tunc vita longa, salus continua, opulentia in rebus, foecunditas in propagine, tranquillitas in diuturna pace: et tamen cum in seipso floreret, jam in eorum cordibus mundus aruerat. Ecce jam mundus in seipso aruit, et adhuc in cordibus nostris floret Ubique mors, ubique luctus, ubique desolatio: undique percutimur, undique amaritudinibus replemur: et tamen caeca mente carnalis concupiscentiae ipsas ejus amaritudines amamus, fugientem sequimur, labenti inhaeremus.
&teDeum

