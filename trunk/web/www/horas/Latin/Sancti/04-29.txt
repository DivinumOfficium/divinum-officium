[Rank]
S. Petri Martyris;;Duplex;;3;;vide C2

[Rule]
vide C2;
9 lectiones

[Oratio]
Praesta, quaesumus, omnipotens Deus: ut beati Petri Martyris tui fidem congrua devotione sectemur; qui pro eiusdem fidei dilatatione, martyrii palmam meruit obtinere.
$Per Dominum

[Lectio4]
Petrus, Veronae parentibus Manichaeorum haeresi infectis natus, ab ipsa pene infantia contra haereses pugnavit. Puer annorum septem, cum scholas frequentaret, aliquando a patruo haeretico interrogatus quid tandem in iis didicisset; christianae fidei symbolum se didicisse respondit: neque ullis umquam patris, patruive blanditiis aut minis a fidei constantia dimoveri potuit. Adolescens Bononiam studiorum causa venit: ubi a Spiritu Sancto ad sublimioris vitae formam vocatus, ordinis Praedicatorum institutum suscepit.

[Lectio5]
Magno virtutum splendore in religione eluxit: corpus et animum ab omni impuritate ita custodivit, ut nullius mortiferi peccati labe se inquinatum umquam senserit. Carnem jejuniis et vigiliis macerabat: mentem divinis contemplationibus exercebat. In salute animarum procuranda assidue versabatur: peculiaris gratiae dono haereticos acriter confutabat. Tantam in concionando vim habuit, ut innumerabilis hominum multitudo ad eum audiendum conflueret, multique ad poenitentiam converterentur.

[Lectio6]
Tanto fidei ardore incensus erat, ut pro ea mortem subire optaret, eamque a Deo gratiam enixe precaretur. Itaque haeretici necem, quam is paulo ante concionando praedixerat, illi intulerunt. Nam cum sanctae Inquisitionis munus gereret, illum Como Mediolanum redeuntem, impius sicarius semel atque iterum in capite gladio vulneravit: jamque pene mortuus, symbolum fidei, quam infans virili fortitudine confessus fuerat, in ipso supremo spiritu pronuntiavit: iterumque latera mucrone transverberatus ad martyrii palmam migravit in caelum, anno salutis millesimo ducentesimo quinquagesimo secundo. Quem multis illustrem miraculis Innocentius quartus anno sequenti sanctorum Martyrum numero adscripsit.

[Lectio94]
Petrus, Verónæ paréntibus Manichæórum hæresi inféctis natus, ab ipsa pene infántia contra hæreses pugnávit, nullis umquam patris patruíve blandítiis a fídei constánti dimótus. Adoléscens Bonóniam studiórum causa venit, ibíque órdinis Prædicatórum institútum suscépit; in quo et magno virtútum splendóre, præcípue córporis animæque puritáte nullo umquam letháli peccáto fœdáta, et miro pœniténtiæ et contemplatiónis stúdio excélluit. In salútem animárum procurándam máximo cum fructu incúbuit, tanto fídei ardóre incénsus, ut pro ea mortem subeúndi grátiam a Deo precarétur; quam et obtínuit. Nam cum sanctæ Inquisitiónis munus gerens Como Mediolánum redíret, ab ímpio sicário in cápite gládio est vulnerátus; jamque pene mórtuus, symbolum fídei, quam ab infántia viríli fortitúdine defénderat, in ipso suprémo spíritu pronúntians, ad palmam martyrii evolávit, anno salútis millésimo ducentésimo quinquagésimo secúndo. Quem Innocéntius quartus anno sequénti, sanctórum Mártyrum número adscrípsit.
&teDeum
