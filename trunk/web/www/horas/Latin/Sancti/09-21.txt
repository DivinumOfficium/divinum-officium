[Rank]
S. Matthaei Apostoli et Evangelistae;;Duplex II classis;;5.1;;ex C1a

[Rank1960]
S. Matthaei Apostoli et Evangelistae;;Duplex II classis;;5;;ex C1a

[Rule]
ex C1a;
9 lectiones
Psalmi Dominica
Antiphonas horas

[Oratio]
Beati Apostoli et Evangelistae Matthaei, Domine, precibus adjuvemur: ut, quod~
possibilitas nostra non obtinet, ejus nobis intercessione donetur.
$Per Dominum

[Lectio4]
Matthaeus, qui et Levi, Apostolus et Evangelista, Capharnai cum ad telonium~
sederet, a Christo vocatus, statim secutus est ipsum: quem etiam cum reliquis~
discipulis convivio excepit. Post Christi resurrectionem, antequam in provinciam~
proficisceretur, quae ei ad praedicandum obtigerat, primus in Judaea, propter~
eos qui ex circumcisione crediderant, Evangelium Jesu Christi hebraice scripsit.~
Mox in Ethiopiam profectus Evangelium praedicavit, ac praedicationem multis~
miraculis confirmavit.

[Lectio5]
Illo igitur in primis miraculo, quo regis filiam a mortuis excitavit,~
regem patrem, et uxorem ejus, cum universa provincia ad Christi fidem convertit.~
Rege mortuo, Hirtacus, ejus successor, cum Iphigeniam, regiam filiam, vellet~
sibi dari in matrimonium; Matthaeum, cujus opera illa virginitatem Deo voverat,~
et in sancto proposito perseverabat, ad altare mysterium celebrantem jussit~
occidi. Qui undecimo Kalendas Octobris munus apostolicum martyrii gloria~
cumulavit. Cujus corpus Salernum translatum, ac postmodum in ecclesia ejus~
nomine dedicata, Gregorio septimo Summo Pontifice conditum, ibidem magno hominum~
concursu ac pietate colitur.

[Lectio6]
De Expositione sancti Gregorii Papae super Ezechielem Prophetam.
!Homil. 3. Lib. 1.
Sancta quatuor animalia, quae prophetiae spiritu futura praevidentur, subtili~
narratione describuntur, cum dicitur: Quatuor facies uni, et quatuor pennae uni.~
Quid per faciem, nisi notitia; et quid per pennas, nisi volatus exprimitur? Per~
faciem quippe unusquisque cognoscitur: per pennas vero in altum avium corpora~
sublevantur. Facies itaque ad fidem pertinet, penna ad contemplationem. Per~
fidem namque ab omnipotenti Deo cognoscimur, sicut ipse de suis ovibus dicit:~
Ego sum pastor bonus, et cognosco oves meas, et cognoscunt me meae. Qui rursus~
ait: Ego scio quos elegerim. Per contemplationem vero, qua super nosmetipsos~
tollimur, quasi in aera levamur.

[Lectio7]
Lectio sancti Evangelii secundum Matthaeum. 
!Matt 9:9-13 
In illo tempore: Vidit~
Jesus hominem sedentem in telonio, Matthaeum nomine. Et ait illi: Sequere me. Et~
reliqua.
_
Homilia sancti Hieronymi Presbyteri.
!Lib. 1. Comm. in Matth. cap. 9.
Ceteri Evangelistae, propter verecundiam et honorem Matthaei, noluerunt eum~
nomine appellare vulgato, sed dixerunt, Levi: duplici quippe vocabulo fuit. Ipse~
autem Matthaeus (secundum illud quod dicitur a Salomone: Justus accusator est~
sui in principio sermonis: et in alio loco: Dic tu peccata tua, ut justificeris)~
Matthaeum se et publicanum nominat, ut ostendat legentibus nullum debere salutem~
desperare, si ad meliora conversus sit, cum ipse de publicano in Apostolum sit~
repente mutatus.

[Lectio8]
Arguit in hoc loco Porphyrius, et Julianus Augustus vel imperitiam historici~
mentientis, vel stultitiam eorum, qui statim secuti sint Salvatorem, quasi~
irrationabiliter quemlibet vocantem hominem sint secuti: cum tantae virtutes~
tantaque signa praecesserint, quae Apostolos, antequam crederent, vidisse non~
dubium est. Certe fulgor ipse, et majestas divinitatis occultae, quae etiam in~
humana facie relucebat, ex primo ad se videntes trahere poterat aspectu. Si enim~
in magnete lapide et succinis haec esse vis dicitur, ut annulos, et stipulam, et~
festucas sibi copulent: quanto magis Dominus omnium creaturarum ad se trahere~
poterat quos vocabat?

[Lectio9]
Et factum est, discumbente eo in domo, ecce multi publicani et peccatores~
venientes discumbebant cum Jesu. Videbant publicanum a peccatis ad meliora~
conversum, locum invenisse poenitentiae, et ob id etiam ipsi non desperant~
salutem. Neque vero in pristinis vitiis permanentes veniunt ad Jesum, ut~
pharisaei et scribae murmurant: sed poenitentiam agentes, ut sequens Domini~
sermo significat, dicens: Misericordiam volo, et non sacrificium: non enim veni~
vocare justos, sed peccatores. Ibat autem Dominus ad convivia peccatorum, ut~
occasionem haberet docendi, et spirituales invitatoribus suis praeberet cibos.
&teDeum
