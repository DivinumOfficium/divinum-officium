[Rank]
S. Hieronymi Aemiliani Confessoris;;Duplex;;3;;vide C5

[RankNewcal]
S. Hieronymi Aemiliani Confessoris;;Duplex optional;;2;;vide C5

[Rule]
vide C5;mtv
9 lectiones;
m.t.v.

[Oratio]
Deus misericordiarum pater, per merita et intercessionem beati Hieronymi, quem orphanis adjutorem et patrem esse voluisti: concede; ut spiritum adoptionis, quo filii tui nominamur et sumus, fideliter custodiamus.
$Per Dominum

[Commemoratio]
!Pro S. Margarita, Virg. et Mart.
@Commune/C6:Oratio proper
v. Oremus.
Indulgentiam nobis, quaesumus Domine, beata Margarita Virgo et Martyr imploret: quae tibi grata semper exstitit et merito castitatis, et tuae professione virtutis.
$Per Dominum

[Lectio4]
Hieronymus, e gente patricia Aemiliana Venetiis ortus, a prima adolescentia militiae addictus, difficillimis reipublicae temporibus Castro novo ad Quarum in montibus Tarvisinis praeficitur. Arce ab hostibus capta, ipse in teterrimum carcerem detruditur, manibus ac pedibus vinctus; cui omni humana ope destituto beatissima Virgo ejus precibus exorata, clemens adest, vincula solvit, et per medios hostes, qui vias omnes obsederant, in Tarvisii conspectum incolumem ducit. Urbem ingressus, ad Deiparae aram, cui se voverat, manicas, compedes, catenas, quas secum detulerat, in accepti beneficii testimonium suspendit. Reversus Venetias, coepit pietatis studia impensius colere, in pauperes mire effusus, sed puerorum praesertim misertus, qui parentibus orbati, egeni et sordidi per urbem vagabantur, quos in aedes a se conductas recepit de suo alendos, et christianis moribus imbuendos.

[Lectio5]
Per eos dies Venetias appulerant beatus Cajetanus, et Petrus Carafa, postmodum Paulus quartus, qui Hieronymi spiritu, novoque instituto colligendi orphanos probato, illum in Incurabilium hospitale adduxerunt, in quo orphanos simul educaret, atque aegrotis pari caritate inserviret. Mox eorumdem hortatu in proximam continentem profectus, Brixiae primum, deinde Bergomi, atque Novocomi orphanotrophia erexit: Bergomi praesertim, ubi praeter duo, pro pueris unum, et pro puellis alterum, domum excipiendis, novo in illis regionibus exemplo, mulieribus a turpi vita ad poenitentiam conversis, aperuit. Somaschae demum subsistens, in humili pago agri Bergomensis ad Venetae ditionis fines, sibi, ac suis ibi sedem constituit, formamque induxit congregationis, cui propterea a Somascha nomen factum, quam subinde auctam, et propagatam, nedum orphanorum regimini, et ecclesiarum cultui, sed ad majorem christianae reipublicae utilitatem, adolescentium in litteris et bonis moribus institutioni in collegiis, academiis et seminariis addictam sanctus Pius quintus inter religiosos ordines adscripsit, ceterique Pontifices privilegiis ornarunt.

[Lectio6]
Orphanis colligendis intentus Mediolanum proficiscitur, atque Ticinum; et utrobique collectis agminibus puerorum, tectum, victum, vestem, magistros, nobilibus viris faventibus, provide constituit. Inde Somascham redux, omnibus omnia factus, a nullo abhorrebat opere, quod in proximi bonum cedere praevideret. Agricolis immixtus per agros sparsis, dum se illis adjutorem in metendis frugibus praebet, mysteria fidei explicabat, puerorum capita porrigine foeda abstergens, et patienter tractans curabat; putridis rusticorum vulneribus medebatur eo successu, ut gratia curationum donatus censeretur. In monte, qui Somaschae imminet, reperta specu, in illam se abdidit, ubi se flagellis caedens, dies integros jejunus transigens, oratione in plurimam noctem protracta, super nudo saxo brevem somnum carpens, sui aliorumque noxarum poenas luebat. In hujus specus interiori recessu ex arido silice exstillat aqua precibus servi Dei, ut constans traditio est, impetrata, quae usque in hodiernam diem jugiter manans, et in varias regiones delata, aegris sanitatem plerumque conciliat. Tandem ex contagione, quae per omnem vallem serpebat, dum aegrotantibus inservit, et vita functos propriis humeris ad sepulturam defert, contracto morbo, annos natus sex et quinquaginta, quam paulo ante praedixerat, pretiosam mortem obiit anno millesimo quingentesimo trigesimo septimo: Quem pluribus in vita, et post mortem miraculis illustrem Benedictus decimus quartus Beatorum, Clemens vero decimus tertius Sanctorum fastis solemniter adscripsit

[Lectio7]
Lectio sancti Evangelii secundum Matthaeum.
!Matt 19:13-21
In illo tempore: Oblati sunt Jesu parvuli, ut manus eis imponeret, et oraret Et reliqua.
_
Homilia sancti Joannis Chrysostomi.
!Homilia 62. in Matthaeum.
Cur discipuli pueros abigebant? Dignitatis causa. Quid ergo ille? Ut doceat illos modeste sapere, fastumque mundanum conculcare, et suscipit, et ulnis complectitur, talibusque regnum caelorum pollicetur, id quod etiam dixit superius. Et nos igitur si volumus heredes esse caelorum, hanc virtutem cum diligentia magna sectemur. Hoc est enim philosophiae culmen, simplicem esse cum prudentia: haec vita est angelica. Anima enim pueruli omnibus animi morbis vacua est: non memoriam retinet injuriarum, sed eas inferentes adit ut amicos ac si nihil factum esset Et quamvis a matre verberibus caedatur, eam semper quaerit, et omnibus anteponit

[Lectio8]
Si reginam ipsi ostendas diademate ornatam, non praefert eam matri pannis detritis vestitae, malletque illam incultam videre, quam reginam mirifice amictam. Nam quod suum, quod alienum est, non ex paupertate, vel divitiis, sed ex amore existimare solet, et nihil plus requirit, quam necessaria; atque ut lacte repletus est, statim a mamma abscedit. Non eisdem, quibus nos, aerumnis premitur, nec pecuniarum jactura, rebusque similibus, nec iisdem, quibus nos, fluxis rebus laetatur, neque corporum pulchritudinem miratur. Ideo dicebat: Talium est enim regnum caelorum, ut ex proposito voluntatis illa operemur, quae natura sua pueri faciunt.

[Lectio9]
Quia enim pharisaei non aliunde, quam a nequitia, et arrogantia ad agendum ferebantur, ideo ubique discipulos suos simplices esse jubet, illosque subindicat, dum hos instituit. Nihil enim ita superbiam parit, ut principatus, et primi consessus. Quoniam igitur discipuli per totum terrarum orbem multum honoris consecuturi erant, ipsorum animos praevenit, nec sinit eos humanum quid pati, nec honorem a vulgo expetere, vel ante alios sese efferre. Nam etiamsi haec parva videntur esse, at malis ingentibus causam praebent. Sic enim instituti pharisaei in malorum culmen ascenderunt: salutationes, primos consessus, et medios requirentes, hinc in ardentem gloriae cupiditatem, inde vero in impietatem lapsi sunt.
&teDeum

[Lectio94]
Hierónymus, e gente patrícia Æmiliána Venétiis ortus, a prima adolescéntia milítiæ addíctus, difficíllimis reipúblicæ tempóribus Casto novo ad Quarum in móntibus Tarvisínis præfícitur. Arce ab hóstibus capta, ipse in tetérrimum cárcerem detrúditur, a quo beatíssimæ Vírginis ope liberátur. Venétiis cœpit pietátis stúdia impénsius cólere, puerórum præsértim misértus, qui, paréntibus orbáti, per urbem vagabántur, quos in ædes a se condúctas recépit de suo aléndos et christiánis móribus imbuéndos. Per eos dies Venétias appúlerant beátus Cajetánus et Petrus Caráfa (póstmodum Paulus quartus), qui, Hierónymi spíritu probáto, illum in Incurabílium hospitále adduxérunt, in quo órphanos simul educáret et ægrótis inservíret. Mox, eorúmdem hortátu, in próximam continéntem proféctus, Bríxiæ primum, deínde Bérgomi atque Novocómi orphanotrophía aliáque pia institúta eréxit. Somáschæ demum subsístens, in húmili pago agri Bergoménsis, sedem constítuit novæ congregatiónis, cui proptérea a Somáscha nomen factum, quam sanctus Pius quintus approbávit. Tandem contagióne, dum ægrotántibus inservíret, contrácto morbo, annos natus sex et quinquagínta, pro frátribus ánimam pósuit, anno millésimo quingentésimo trigésimo séptimo.
&teDeum
