[Rank]
Festum Beatae Mariae Virginis a Rosario;;Duplex 2 classis;;5;;ex C11

[Rank1960]
Sanctissimi Rosarii Beatae Mariae Virginis;;Duplex 2 classis;;5;;ex C11

[RankNewcal]
Sanctissimi Rosarii Beatae Mariae Virginis;;Duplex;;3;;ex C11

[Rule]
ex C11;
9 lectiones
Psalmi Dominica
Antiphonas horas
Doxology=Nat
CPapaM=Marcum

[Ant Vespera]
Quae est ista, * speciosa sicut columba, quasi rosa plantata super rivos aquarum?;;109
Virgo potens, * sicut turris David; mille clypei pendent ex ea, omnis armatura fortium.;;112
Ave Maria, * gratia plena, Dominus tecum, benedicta tu in mulieribus.;;121
Benedixit te Dominus * in virtute sua, quia per te ad nihilum redegit inimicos nostros.;;126
Viderunt eam * filiae Sion vernantem in floribus rosarum, et beatissimam praedicaverunt.;;147

[Capitulum Vespera]
!Sir 24:25;39:17
v. In me gratia omnis viae et veritatis, in me omnis spes vitae et virtutis: ego quasi rosa plantata super rivos aquarum fructificavi.
$Deo gratias

[Hymnus Vespera]
v. Caelestis aulae nuntius,
Arcana pandens Numinis,
Plenam salutat gratia
Dei Parentem Virginem.
_
Virgo propinquam sanguine
Matrem Joannis visitat,
Qui clausus alvo gestiens
Adesse Christum nuntiat.
_
Verbum, quod ante saecula
E mente Patris prodiit,
E Matris alvo Virginis
Mortalis Infans, nascitur.
_
Templo puellus sistitur,
Legique paret Legifer
Hic se Redemptor paupere
Pretio redemptus immolat.
_
Quem jam dolebat perditum,
Mox laeta Mater invenit
Ignota doctis mentibus
Edisserentem Filium.
_
Jesu, tibi sit gloria,
Qui natus es de Virgine,
Cum Patre et almo Spiritu
In sempiterna saecula.
Amen.

[Versum 1]
V. Regina sacratissimi Rosarii, ora pro nobis.
R. Ut digni efficiamur promissionibus Christi.

[Ant 1]
Beata es * Virgo Maria, Dei Genitrix, quae credidisti Domino; perfecta sunt in te quae dicta sunt tibi, intercede pro nobis ad Dominum Deum nostrum.

[Oratio]
Deus, cujus Unigenitus per vitam. mortem et resurrectionem suam nobis salutis aeternae praemia comparavit: concede quaesumus: ut haec mysteria sanctissimo beatae Mariae Virginis Rosario recolentes, et imitemur quod continent, et quod promittunt, assequamur.
$Per eumdem

[Commemoratio]
!Commemoratio S. Marci Papae
@Commune/C4:Oratio proper
_
$Oremus
Exaudi Domine preces nostras: et, interveniente beato Marco, Confessore tuo atque Pontifice, indulgentiam nobis tribue placatus et pacem.
$Per Dominum

[Invit]
Solemnitatem Rosarii Virginis Mariae celebremus: * Christum ejus Filium adoremus Dominum.

[Hymnus Matutinum]
v. In monte olivis consito
Redemptor orans, procidit,
Moeret, pavescit, deficit,
Sudore manans sanguinis.
_
A proditore traditus
Raptatur in poenas Deus,
Durisque vinctus nexibus
Flagris cruentis caeditur.
_
Intexta acutis sentibus,
Corona contumeliae,
Squallenti amictum purpura,
Regem coronat gloriae.
_
Molis crucem ter arduae,
Sudans, anhelans concidens,
Ad montis usque verticem
Gestare vi compellitur.
_
Confixus atro stipite
Inter scelestos innocens,
Orando pro tortoribus,
Exsanguis efflat spiritum.
_
Jesu, tibi sit gloria,
Qui natus es de Virgine,
Cum Patre et almo Spiritu
In sempiterna saecula.
Amen.

[Ant Matutinum]
Angelus Gabriel nuntiavit Mariae et concepit de Spiritu sancto;;8
Intravit Maria in domum Zachariae, et salutavit Elisabeth;;18
Peperit Filium suum primogenitum, et reclinavit eum in praesepio;;23
V. Sancta Dei Genitrix semper Virgo Maria.
R. Intercede pro nobis ad Dominum Deum nostrum.
Cum inducerent Jesum parentes ejus, ut sisterent eum Domino, Simeon accepit eum in ulnas suas, et benedixit Deum;;44
Requirentes Jesum parentes ejus, invenerunt illum post triduum in medio doctorum;;45
Coepit contristari, et factus est sudor ejus in horto, sicut guttae sanguinis;;86
V. Post partum Virgo inviolata permansisti.
R. Dei Genitrix, intercede pro nobis.
Apprehendit Pilatus Jesum, et flagellavit;;95
Milites plectentes coronam de spinis, imposuerunt super caput ejus;;96
Crucis imperium super humerum ejus: regnavit a ligno Deus;;97
V. Speciosa facta es et suavis.
R. In deliciis tuis, sancta Dei Genitrix.

[Lectio1]
De Libro Ecclesiastici.
!Sir 24:11-16
11 et omnium excellentium et humilium corda virtute calcavi. Et in his omnibus requiem quaesivi, et in hereditate Domini morabor.
12 Tunc praecepit, et dixit mihi Creator omnium: et qui creavit me, requievit in tabernaculo meo.
13 Et dixit mihi: In Jacob inhabita, et in Israël hereditare, et in electis meis mitte radices.
14 Ab initio et ante saecula creata sum, et usque ad futurum saeculum non desinam: et in habitatione sancta coram ipso ministravi.
15 Et sic in Sion firmata sum, et in civitate sanctificata similiter requievi, et in Jerusalem potestas mea.
16 Et radicavi in populo honorificato, et in parte Dei mei hereditas illius, et in plenitudine sanctorum detentio mea.

[Responsory1]
R. Sumite psalterium jucundum in insigni die solemnitatis vestrae
* Et exsultate Virgini adjutrici nostrae.
V. Cantate ei canticum novum: annuntiate inter gentes gloriam ejus.
R. Et exsultate Virgini adjutrici nostrae.

[Lectio2]
!Sir 24:17-22
17 Quasi cedrus exaltata sum in Libano, et quasi cypressus in monte Sion:
18 quasi palma exaltata sum in Cades, et quasi plantatio rosae in Jericho:
19 quasi oliva speciosa in campis, et quasi platanus exaltata sum juxta aquam in plateis.
20 Sicut cinnamomum et balsamum aromatizans odorem dedi; quasi myrrha electa dedi suavitatem odoris:
21 et quasi storax, et galbanus, et ungula, et gutta, et quasi Libanus non incisus vaporavi habitationem meam, et quasi balsamum non mistum odor meus.
22 Ego quasi terebinthus extendi ramos meos, et rami mei honoris et gratiae.

[Responsory2]
R. Vidi speciosam ascendentem desuper rivos aquarum cujus inaestimabilis odor erat nimis:
* Et sicut dies verni circumdabant eam flores rosarum et lilia convallium.
V. Astitit Regina a dextris tuis in vestitu deaurato circumdata varietate.
R. Et sicut dies verni circumdabant eam flores rosarum et lilia convallium.

[Lectio3]
!Sir 24:24-31
24 Ego mater pulchrae dilectionis, et timoris, et agnitionis, et sanctae spei.
25 In me gratia omnis viae et veritatis: in me omnis spes vitae et virtutis.
26 Transite ad me, omnes qui concupiscitis me, et a generationibus meis implemini:
27 spiritus enim meus super mel dulcis, et hereditas mea super mel et favum.
28 Memoria mea in generatione saeculorum.
29 Qui edunt me, adhuc esurient, et qui bibunt me, adhuc sitient.
30 Qui audit me non confundetur, et qui operantur in me non peccabunt:
31 qui elucidant me, vitam aeternam habebunt.

[Responsory3]
R. Quae est ista quae processit sicut sol, et formosa tamquam Jerusalem? Viderunt eam filiae Sion et beatam dixerunt:
* Et reginae laudaverunt eam.
V. Et sicut dies verni circumdabant eam flores rosarum et lilia convallium.
R. Et reginae laudaverunt eam.
&Gloria
R. Et reginae laudaverunt eam.

[Lectio4]
Cum Albigensium haeresis per Tolosatium regionem impies grassaretur atque altius in dies radices ageret, sanctus Dominicus, qui nuper Praedicatorum ordinis fundamenta jecerat, ad eam convellendam totus incubuit. Id ut praestaret validius, auxilium beatae Virginis, cujus dignitas illis erroribus impudentissime petebatur, cuique datum est cunctas haereses interimere in universo mundo, enixis precibus imploravit. A qua (ut memoriae proditum est) cum monitus esset ut Rosarium populis praedicaret, velut singulare adversus haereses ac vitia praesidium; mirum est, quanto mentis fervore et quam felici successu injunctum sibi munus sit exsecutus. Est autem Rosarium certa precandi formula, qua quindecim angelicarum salutationum decades, oratione dominica interjecta distinguimus, et ad earum singulas totidem nostrae reparationis mysteria pia meditatione recolimus. Ex eo ergo tempore pius hic orandi modus mirabiliter per sanctum Dominicum promulgari augerique coepit; quem eiusdem institutorem auctoremque fuisse Summi Pontifices apostolicis litteris passim affirmarunt.

[Responsory4]
R. Tu gloria Jerusalem, tu laelitia Israël, tu honorificentia populi nostri fecisti viriliter:
* Quia cunctas haereses sola interemisti.
V. Pulchra es et decora, terribilis ut castrorum acies ordinata.
R. Quia cunctas haereses sola interemisti.

[Lectio5]
Innumerabiles porro fructus ex hac tam salutari institutione in christianam rempublicam dimanarunt, inter quos victoria illa merito numeratur, quam sanctissimus Pontifex Pius quintus, et ab eo inflammati christiani principes apud Echinadas insulas de Turcarum tyranno potentissimo reportarunt. Nam cum illa ipsa die ea victoria relata sit, qua die sanctissimi Rosarii sodalitates per universum orbem consuetas supplicationes peragerent, statutasque preces de more funderent, iis precibus haud immerito refertur accepta. Quod quidem cum etiam Gregorius tertius decimus testatus esset, ut pro tam singulari beneficio beatae Virgini sub appellatione Rosarii perennes gratiae ubique terrarum haberentur, in ecclesiis omnibus, in quibus altare Rosarii foret, prima quaque Octobris Dominica Officium ritu duplici majori perpetuo celebrandum indixit: aliaeque Pontifices Rosarium recitantibus eiusdemque Rosarii sodalitatibus indulgentias pene innumeras concessere.

[Responsory5]
R. Dextera tua magnificata est in fortitudine, dextera tua confregit inimicos.
* Submersi sunt in aquis vehementibus, et operuit eos mare.
V. Benedixit te Dominus in virtute sua, quia per te ad nihilum redegit inimicos nostros.
R. Submersi sunt in aquis vehementibus, et operuit eos mare.

[Lectio6]
Clemens vero undecimus animo reputans insignem pariter victoriam anno millesimo septingentesimo decimo sexto in Hungariae regno a Carolo sexto in imperatorem Romanorum electo de innumeris Turcarum copiis relatam, eo die contigisse quo festum Dedicationis sanctae Mariae ad Nives celebraretur atque eodem ferme tempore, quo sanctissimi Rosarii confratres publicam solemniumque supplicationem in alma Urbe ingenti populi concursu magnaque religione peragentes, fervidas ad Deum preces pro Turcarum depressione funderent, ac potentem opem Deiparae Virginis in auxilium Christianorum humiliter implorarent: eam ob rem, victoriam illam, nec non liberatam paulo post eorumdem Turcarum obsidione Corcyrensem insulam eiusdem beatae Virginis patrocinio pie censuit adscribendam. Quamobrem ut hujus quoque tam insignis beneficii perennis semper et memoria exstaret et gratia, sanctissimi Rosarii festum eadem die eodemque ritu celebrandum ad Ecclesiam universam extendit. Haec omnia Benedictus decimus tertius in Breviario Romano apponi jussit. Leo autem tertius decimus in turbulentissimis Ecclesiae temporibus, diuque prementium malorum saeva tempestate, cunctos in Orbe fideles, iteratis Apostolicis litteris ad Marialis Rosarii, praesertim per Octobrem mensem, frequentiam vehementer incendit, aucto quoque annui festi solemnitatis ritu, additaque Litaniis Lauretanis Reginae sacratissimi Rosarii invocatione, et officio de eadem solemnitate proprio Ecclesiae universae concesso. Sanctissimam ergo Dei Genitricem cultu hoc eidem gratissimo jugiter veneremur ut quae toties Christi fidelibus, Rosarii precibus exorata, terrenos hostes profligare dedit ac perdere, infernos pariter superare concedat.

[Responsory6]
R. Signum magnum apparuit in caelo: mulier amicta sole et luna sub pedibus ejus:
* Et in capite ejus corona stellarum duodecim.
V. Dabitur capiti tuo augmentum gratiarum, et corona inclyta proteget te.
R. Et in capite ejus corona stellarum duodecim.
&Gloria
R. Et in capite ejus corona stellarum duodecim.

[Lectio7]
Lectio sancti Evangelii secundum Lucam.
!Luke 1:26-38
In illo tempore: Missus est Angelus Gabriel a Deo in civitatem Galilaeae, cui nomen Nazareth, ad Virginem desponsatam viro, cui nomen erat Joseph, de domo David, et nomen Virginis Maria. Et reliqua.
_
Homilia sancti Bernardi Abbatis.
!Sermo de S. Maria.
Ad commendationem gratiae suae et ad destructionem humanae sapientiae, Deus de femina, sed Virgine dignatus est carnem assumere, ut similem simili redderet, contrarium contrario curaret, pestiferam spinam evelleret, peccati chirographum potentissime deleret. Eva spina fuit, Maria rosa exstitit. Eva spina vulnerando, Maria rosa omnium affectus mulcendo. Eva spina infigens omnibus mortem, Maria rosa reddens salutiferam omnibus sortem. Maria rosa fuit candida per virginitatem, rubicunda per caritatem. Candida carne, rubicunda mente, candida virtutem sectando, rubicunda vitia calcando. Candida affectum purificando, rubicunda carnem mortificando: candida Deum diligendo, rubicunda proximo compatiendo.

[Responsory7]
R. Ego quasi vitis fructificavi suavitatem odoris,
* Et flores mei fructus honoris et honestatis.
V. Ego mater pulchrae dilectionis et timoris et agnitionis et sanctae spei.
R. Et flores mei fructus honoris et honestatis.

[Lectio8]
!In serm. de Aquaeductu.
Verbum caro factum est, et habitat jam in nobis. Habitat in membra nostra, habitat in cogitatione, quia usque ad ipsam descendit imaginationem. Quonam modo, inquis? Nimirum jacens in praesepio, in virginali gremio cubans, in monte praedicans, in oratione pernoctans, in cruce pendens, in morte pallens, liber inter mortuos et in inferno imperans, seu etiam tertia die resurgens et Apostolis loca clavorum, victoriae signa demonstrans, novissime coram eis caeli secreta conscendens. Quid horum non vere non pie non sancte cogitatur?

[Responsory8]
R. Surge, propera amica mea: jam enim hiems transiit, imber abiit et recessit:
* Flores apparuerunt in terra nostra.
V. Dominus dabit benignitatem, et terra nostra dabit fructum suum.
R. Flores apparuerunt in terra nostra.
&Gloria
R. Flores apparuerunt in terra nostra.

[Lectio9]
Quidquid horum cogito, Deum cogito, et per omnia est Deus meus. Haec ego meditari dixi sapientiam, et prudentiam judicavi eructare memoriam suavitatis quoniam in hujuscemodi nucleis virga sacerdotalis copiosa produxit, quam in supernis hauriens, uberius nobis Maria refudit. In supernis plane et ultra Angelos, quae Verbum ex ipso Patris corde suscepit.
&teDeum

[Ant Laudes]
Laetare * Virgo Mater; surrexit Christus de sepulcro.
Ascendit Deus * in jubilatione, et Dominus in voce tubae.
Spiritus Domini * replevit orbem terrarum.
Assumpta est * Maria in caelum; gaudent Angeli; laudantes benedicunt Dominum, alleluia.
Exaltata est * Virgo Maria super choros Angelorum, et in capite ejus corona stellarum duodecim.

[Capitulum Laudes]
!Sir 24:25; 39:17
v. In me gratia omnis viae et veritatis, in me omnis spes vitae et virtutis: ego quasi rosa plantata super rivos aquarum fructificavi.
$Deo gratias

[Hymnus Laudes]
v. Jam morte, victor, obruta
Ab inferis Christus redit,
Fractisque culpae vinculis,
Caeli recludit limina.
_
Visus satis mortalibus
Ascendit ad caelestia,
Dexteraeque Patris assidet
Consors paternae gloriae.
_
Quem jam suis promiserat,
Sanctum daturus Spiritum,
Linguis amoris igneis
Moestis alumnis impluit.
_
Soluta carnis pondere
Ad astra Virgo tollitur,
Excepta caeli jubilo,
Et angelorum canticis.
_
Bis sena cingunt sidera
Almae parentis verticem:
Throno propinqua Filii
Cunctis creatis imperat.
_
Jesu, tibi sit gloria,
Qui natus es de Virgine,
Cum Patre et almo Spiritu
In sempiterna saecula.
Amen.

[Versum 2]
V. Elegit eam Deus et praeelegit eam.
R. Et habitare eam fecit in tabernaculo suo.

[Ant 2]
Solemnitatem hodiernam * sanctissimi Rosarii Genitricis Dei Mariae devote celebremus, ut ipsa pro nobis intercedat ad Dominum Jesum Christum.

[Lectio Prima]
!Sir 24:17-18
v. Quasi cedrus exaltata sum in Libano et quasi cypressus in monte Sion: quasi palma exaltata sum in Cades, et quasi plantatio rosae in Jericho

[Capitulum Tertia]
!Sir 24:25; 39:17
v. In me gratia omnis viae et veritatis, in me omnis spes vitae et virtutis: ego quasi rosa plantata super rivos aquarum fructificavi.
$Deo gratias

[Responsory Tertia]
R.br. Sancta Dei Genitrix, * Semper Virgo Maria.
R. Sancta Dei Genitrix, * Semper Virgo Maria.
V. Intercede pro nobis ad Dominum Deum nostrum.
R. Semper Virgo Maria.
&Gloria
R. Sancta Dei Genitrix, * Semper Virgo Maria.
_
V. Post partum Virgo inviolata permansisti.
R. Dei Genitrix, intercede pro nobis.

[Capitulum Sexta]
!Sir 39:19
v. Florete flores quasi lilium, et date odorem, et frondete in gratiam; collaudate canticum, et benedicite Deum in operibus suis.
$Deo gratias

[Responsory Sexta]
R.br. Post partum Virgo * Inviolata permansisti.
R. Post partum Virgo * Inviolata permansisti.
V. Dei Genitrix intercede pro nobis.
R. Inviolata permansisti.
&Gloria
R. Post partum Virgo * Inviolata permansisti.
_
V. Speciosa facta es et suavis.
R. In deliciis tuis, sancta Dei Genitrix.

[Capitulum Nona]
!Sir 24:17-18
v. Quasi cedrus exaltata sum in Libano et quasi cypressus in monte Sion: quasi palma exaltata sum in Cades, et quasi plantatio rosae in Jericho.
$Deo gratias

[Responsory Nona]
R.br. Speciosa facta es * Et suavis.
R. Speciosa facta es * Et suavis.
V. In deliciis tuis, sancta Dei Genitrix.
R. Et suavis
&Gloria
R. Speciosa facta es * Et suavis.
_
V. Elegit eam Deus et praeelegit eam.
R. Et habitare eam fecit in tabernaculo suo.

[Hymnus Vespera 3]
v. Te gestientem gaudiis,
Te sauciam doloribus,
Te jugi amictam gloria,
O Virgo Mater, pangimus.
_
Ave, redundans gaudio
Dum concipis, dum visitas,
Et edis, offers, invenis,
Mater beata, Filium,
_
Ave, dolens, et intimo
In corde agonem, verbera,
Spinas, crucemque Filii
Perpessa, princeps martyrum.
_
Ave, in triumphis Filii,
In ignibus Paracliti,
In regni honore et lumine,
Regina fulgens gloria.
_
Venite gentes, carpite
Ex his rosas mysteriis,
Et pulchri amoris inclytae
Matri coronas nectite.
_
Jesu tibi sit gloria,
Qui natus es de Virgine,
Cum Patre et almo Spiritu
In sempiterna saecula.
Amen.

[Versum 3]
V. Regina sacratissimi Rosarii, ora pro nobis.
R. Ut digni efficiamur promissionibus Christi.

[Ant 3]
Beata Mater * et intacta Virgo, gloriosa Regina mundi, sentiant omnes tuum juvamen quicumque celebrant tuam sanctissimi Rosarii solemnitatem.
