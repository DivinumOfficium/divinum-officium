[Rank]
Quarta die infra Octavam Nativitatis S. Joannis Baptistae;;Semiduplex;;2;;vide Sancti/06-24

[Rule]
vide sancti/06-24
9 lectiones

[Lectio4]
Sermo sancti Basilii Magni
!Homilia 2. in Psalm. 28.
Vox Domini super aquas. Qualis vox? super quas aquas? Velut prophetiam accipiamus quod dictum est. Memineris Joannis, qui interrogatus a Judaeis: Tu quis es? quod responsum dabimus iis, qui miserunt nos? respondit: Ego vox clamantis in deserto. Igitur vox Domini est Joannes, Angelus a Deo missus ante faciem Domini, ut pararet Domino plebem perfectam. Haec igitur vox super aquas, erat super Jordanem, in quo baptizabat praedicans poenitentiae baptismum, et non solum in Jordane, sed etiam in Aenon prope Salim, quia aquae multae erant illic.

[Lectio5]
Igitur vox Domini super aquas, Joannes est super baptismum. Illic et Deus majestatis intonuit: venit enim vox de caelo, dicens: Hic est Filius meus dilectus, in quo mihi complacui. Tunc etiam Dominus super aquas multas dignatus est descendere in baptisma Joannis, ut compleret omnem justitiam quae in lege est. Vox Domini in virtute. Auferet enim debilitates populi per poenitentiae baptismum, per ipsum baptizans in aqua ad poenitentiam. In virtute est vox, dicens: Poenitentiam agite, appropinquavit enim regnum caelorum: et, Facite fructus dignos poenitentiae.

[Lectio6]
Vox Domini confringentis cedros. Potest dici, quod parans Domino populum perfectum, elatas impietates et contra cognitionem Dei exaltatas confringens, ac conterens, obliqua faciebat recta. Qui enim omnem collem ac montem humiliat, hic erat qui confringebat cedros, et Domino viam adaequabat, per hoc quod ad poenitentiam inducebat altum, et elatum, et superbum cor. Unde ejus praeparationem suscipiens Dominus, suo adventu confregit oppositas potentias, cedros Libani figurate dictas. Oportet enim Dominum regnare, donec ponat inimicos sub pedes suos, et cedros istas comminuat.

[Lectio7]
Lectio sancti Evangelii secundum Lucam.
!Luc 1:57-68
Elisabeth impletum est tempus pariendi, et peperit filium. Et audierunt vicini et cognati ejus quia magnificavit Dominus misericordiam suam cum illa, et congratulabantur ei. Et reliqua.
_
De Homilia sancti Ambrosii Episcopi.
!Lib. 2. in Luc. cap. 1. in fine.
Et Zacharias pater ejus impletus est Spiritu Sancto, et prophetabat. Vide quam bonus Deus, et facilis indulgere peccatis; non solum ablata restituit, sed etiam insperata concedit. Ille dudum mutus prophetat; haec enim gratia Dei maxima, quod eum, qui negaverat, confitetur. Nemo ergo diffidat, nemo veterum conscius delictorum praemia divina desperet. Novit Dominus mutare sententiam, si tu noveris emendare delictum.

[Lectio8]
Et tu puer, propheta Altissimi vocaberis. Pulchre, cum de Domino prophetaret, ad prophetam sua verba convertit, ut hoc quoque beneficium esse Domini designaret: ne cum publice enumeraret sua, quasi ingratus tacuisse videretur quae agnoscebat in filio. Sed fortasse aliqui quasi irrationabilem mentis excessum putent, quod octo dierum alloquitur infantem. Verum, si teneamus, intelligemus profecto quod potuit vocem patris natus audire, qui Mariae salutationem antequam nasceretur audivit.

[Lectio9]
Sciebat profecto alias esse aures prophetae, quae Spiritu Dei, non corporis aetate reserantur. Habebat intelligendi sensum, qui exsultandi habebat affectum. Simul illud adverte, quam paucis Elisabeth, quam multis Zacharias prophetet: et uterque Sancto repletus Spiritu loquebatur: sed disciplina servatur, ut mulier discere magis quae divina sunt, studeat, quam docere.
&teDeum
