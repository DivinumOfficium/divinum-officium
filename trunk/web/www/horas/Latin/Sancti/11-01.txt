[Rank]
Omnium Sanctorum;;Duplex I classis cum octava communi;;6.4;;

[Rule]
9 lectiones
Psalmi Dominica
Antiphonas horas
Psalm5 Vespera=116
Psalm5 Vespera3=115

[Ant Vespera]
Vidi turbam magnam, * quam dinumerare nemo poterat, ex omnibus gentibus, stantes ante thronum
Et omnes Angeli * stabant in circuitu throni, et ceciderunt in conspectu throni in facies suas, et adoraverunt Deum.
Redemisti nos * Domine Deus in sanguine tuo ex omni tribu, et lingua, et populo, et natione, et fecisti nos Deo nostro regnum.
Benedicite Dominum * omnes electi ejus: agite dies laetitiae, et confitemini illi.
Hymnus omnibus Sanctis ejus: * filiis Israël, populo appropinquanti sibi: gloria haec est omnibus sanctis ejus.

[Capitulum Vespera]
!Rev 7:2-3
v. Ecce ego Joannes vidi alterum Angelum ascendentem ab ortu solis, habentem signum Dei vivi: et clamavit voce magna quatuor Angelis, quibus datum est nocere terrae et mari, dicens: Nolite nocere terrae et mari, neque arboribus, quoadusque signemus servos Dei nostri in frontibus eorum.
$Deo gratias

[Hymnus Vespera]
{:H-PlacareChriste:}v. Placare, Christe, servulis,
Quibus Patris clementiam
Tuae ad tribunal gratiae
Patrona Virgo postulat.
_
Et vos beata, per novem
Distincta gyros agmina,
Antiqua cum praesentibus,
Futura damna pellite.
_
Apostoli cum vatibus,
Apud severum Judicem,
Veris reorum fletibus
Exposcite indulgentiam.
_
Vos purpurati martyres,
Vos candidati praemio
Confessionis, exsules
Vocate nos in patriam.
_
Chorea casta virginum,
Et quos eramus incolas
Transmisit astris, caelitum
Locate nos in sedibus.
_
Auferte gentem perfidam
Credentium de finibus,
Ut unus omnes unicum
Ovile nos pastor regat.
_
Deo Patri sit gloria,
Natoque Patris unico,
Sancto simul Paraclito,
In sempiterna saecula.
Amen.

[HymnusM Vespera]
{:H-PlacareChriste:}Christe, redémptor ómnium,
consérva tuos fámulos,
beátæ semper Vírginis
placátus sanctis précibus.
_
Beáta quoque ágmina
cæléstium spirítuum,
prætérita, præséntia,
futúra mala péllite.
_
Vates ætérni iúdicis
apostolíque Dómini,
supplíciter expóscimus
salvári vestris précibus.
_
Mártyres Dei íncliti
confessorésque lúcidi,
vestris oratiónibus
nos ferte in cæléstibus.
_
Chori sanctárum vírginum
monachorúmque ómnium,
simul cum sanctis ómnibus
consórtes Christi fácite.
_
Sit Trinitáti glória,
vestrásque voces iúngite
ut illi laudes débitas
persolvámus alácriter.
Amen.

[Versum 1]
V. Laetamini in Domino, et exsultate justi.
R. Et gloriamini omnes recti corde.

[Ant 1]
Angeli, * Archangeli, Throni et Dominationes, Principatus et Potestates, Virtutes caelorum, Cherubim atque Seraphim, Patriarchae et Prophetae, sancti legis Doctores, Apostoli, omnes Christi Martyres, sancti Confessores, Virgines Domini, Anachoritae Sanctique omnes intercedite pro nobis.

[Oratio]
Omnipotens sempiterne Deus, qui nos omnium Sanctorum tuorum merita sub una tribuisti celebritate venerari: quaesumus; ut desideratam nobis tuae propitiationis abundantiam, multiplicatis intercessoribus largiaris.
$Per Dominum

[Invit]
Regem regum Dominum venite adoremus: * Quia ipse est corona Sanctorum omnium.

[Hymnus Matutinum]
@Sancti/11-01:Hymnus Vespera

[Ant Matutinum]
Novit Dominus * viam justorum, qui in lege ejus meditantur die ac nocte;;1
Mirificavit * Dominus Sanctos suos, et exaudivit eos clamantes ad se;;4
Admirabile est * nomen tuum Domine: quia gloria et honore coronasti Sanctos tuos, et constituisti eos super opera manuum tuarum;;8
V. Laetamini in Domino, et exsultate justi.
R. Et gloriamini omnes recti corde.
Domine, * qui operati sunt justitiam, habitabunt in tabernaculo tuo, et requiescent in monte sancto tuo;;14
Haec est generatio * quaerentium Dominum, quaerentium faciem Dei Jacob;;23
Laetamini in Domino, * et exsultate justi, et gloriamini omnes recti corde;;31
V. Exsultent justi in conspectu Dei.
R. Et delectentur in laetitia.
Timete Dominum * omnes Sancti ejus, quoniam nihil deest timentibus eum: ecce oculi Domini super justos, et aures ejus ad preces eorum;;33
Domine * spes Sanctorum, et turris fortitudinis eorum dedisti hereditatem timentibus nomen tuum, et habitabunt in tabernaculo tuo in saecula;;60
Qui diligitis Dominum, * laetamini in Domino, et confitemini memoriae sanctitatis ejus;;96
V. Justi autem in perpetuum vivent.
R. Et apud Dominum est merces eorum.

[Lectio1]
Ex libro Apocalypsis beati Joannis Apostoli.
!Rev 4:2-8
2 Et ecce sedes posita erat in caelo, et supra sedem sedens.
3 Et qui sedebat similis erat aspectui lapidis jaspidis, et sardinis: et iris erat in circuitu sedis similis visioni smaragdinae.
4 Et in circuitu sedis sedilia viginti quatuor: et super thronos viginti quatuor seniores sedentes, circumamicti vestimentis albis, et in capitibus eorum coronae aureae.
5 Et de throno procedebant fulgura, et voces, et tonitrua: et septem lampades ardentes ante thronum, qui sunt septem spiritus Dei.
6 Et in conspectu sedis tamquam mare vitreum simile crystallo: et in medio sedis, et in circuitu sedis quatuor animalia plena oculis ante et retro.
7 Et animal primum simile leoni, et secundum animal simile vitulo, et tertium animal habens faciem quasi hominis, et quartum animal simile aquilae volanti.
8 Et quatuor animalia, singula eorum habebant alas senas: et in circuitu, et intus plena sunt oculis: et requiem non habebant die ac nocte, dicentia: Sanctus, Sanctus, Sanctus Dominus Deus omnipotens, qui erat, et qui est, et qui venturus est.

[Responsory1]
R. Vidi Dominum sedentem super solium excelsum et elevatum et plena erat omnis terra majestate ejus:
* Et ea quae sub ipso erant, replebant templum.
V. Seraphim stabant super illud: sex alae uni, et sex alae alteri.
R. Et ea quae sub ipso erant, replebant templum.

[Lectio2]
!Rev 5:1-8
1 Et vidi in dextera sedentis supra thronum, librum scriptum intus et foris, signatum sigillis septem.
2 Et vidi angelum fortem, praedicantem voce magna: Quis est dignus aperire librum, et solvere signacula ejus?
3 Et nemo poterat neque in caelo, neque in terra, neque subtus terram aperire librum, neque respicere illum.
4 Et ego flebam multum, quoniam nemo dignus inventus est aperire librum, nec videre eum.
5 Et unus de senioribus dixit mihi: Ne fleveris: ecce vicit leo de tribu Juda, radix David, aperire librum, et solvere septem signacula ejus.
6 Et vidi: et ecce in medio throni et quatuor animalium, et in medio seniorum, Agnum stantem tamquam occisum, habentem cornua septem, et oculos septem: qui sunt septem spiritus Dei, missi in omnem terram.
7 Et venit: et accepit de dextera sedentis in throno librum.
8 Et cum aperuisset librum, quatuor animalia, et viginti quatuor seniores ceciderunt coram Agno, habentes singuli citharas, et phialas aureas plenas odoramentorum, quae sunt orationes sanctorum:

[Responsory2]
R. Beata es Virgo Maria, Dei Genitrix quae credidisti Domino perfecta sunt in te quae dicta sunt tibi: ecce exaltata es super choros Angelorum:
* Intercede pro nobis ad Dominum Deum nostrum.
V. Ave Maria, gratia plena, Dominus tecum.
R. Intercede pro nobis ad Dominum Deum nostrum.

[Lectio3]
!Rev 5:9-14
9 et cantabant canticum novum, dicentes: Dignus es, Domine, accipere librum, et aperire signacula ejus: quoniam occisus es, et redemisti nos Deo in sanguine tuo ex omni tribu, et lingua, et populo, et natione:
10 et fecisti nos Deo nostro regnum, et sacerdotes: et regnabimus super terram.
11 Et vidi, et audivi vocem angelorum multorum in circuitu throni, et animalium, et seniorum: et erat numerus eorum millia millium,
12 dicentium voce magna: Dignus est Agnus, qui occisus est, accipere virtutem, et divinitatem, et sapientiam, et fortitudinem, et honorem, et gloriam, et benedictionem.
13 Et omnem creaturam, quae in caelo est, et super terram, et sub terra, et quae sunt in mari, et quae in eo: omnes audivi dicentes: Sedenti in throno, et Agno, benedictio et honor, et gloria, et potestas in saecula saeculorum.
14 Et quatuor animalia dicebant: Amen. Et viginti quatuor seniores ceciderunt in facies suas: et adoraverunt viventem in saecula saeculorum.

[Responsory3]
R. In conspectu Angelorum psallam tibi:
* Et adorabo ad templum sanctum tuum, et confitebor nomini tuo Domine.
V. Super misericordia tua et veritate tua, quoniam magnificasti super nos nomen sanctum tuum.
R. Et adorabo ad templum sanctum tuum, et confitebor nomini tuo Domine.
&Gloria
R. Et adorabo ad templum sanctum tuum, et confitebor nomini tuo Domine.

[Lectio4]
Sermo venerabilis Bedae Presbyteri.
!Sermo 18. de Sanctis.
Hodie, dilectissimi, omnium Sanctorum sub una solemnitatis laetitia celebramus festivitatem: quorum societate caelum exsultat, quorum patrociniis terra laetatur, triumphis Ecclesia sancta coronatur, quorum confessio quanto in passione fortior, tanto est clarior in honore: quia, dum crevit pugna, crevit et pugnantium gloria, et martyrii triumphus multiplici passionum genere adornatur: perque graviora tormenta, graviora fuere et praemia: dum catholica mater Ecclesia, quae per totum orbem longe lateque diffusa est, in ipso capite suo Christo Jesu educta est, contumelias, cruces et mortem non timere; magis magisque roborata, non resistendo, sed perferendo, universis, quos agmine inclyto carcer poenalis inclusit, pari et simili calore virtutis ad gerendum certamen, gloriam triumphalem inspiravit.

[Responsory4]
R. Praecursor Domini venit, de quo ipse testatur:
* Nullus major inter natos mulierum Joanne Baptista.
V. Hic est enim propheta, et plus quam propheta, de quo Salvator ait.
R. Nullus major inter natos mulierum Joanne Baptista.

[Lectio5]
O vere beata mater Ecclesia, quam sic honor divinae dignationis illuminat, quam vincentium gloriosus Martyrum sanguis exornat, quam inviolatae confessionis candida induit virginitas! Floribus ejus nec rosae nec lilia desunt. Certent nunc carissimi, singuli, ut ad utrosque honores amplissimam accipiant dignitatem, coronas, vel de virginitate candidas, vel de passione purpureas. In caelestibus castris pax et acies habent fiores suos, quibus milites Christi coronantur.

[Responsory5]
R. Isti sunt qui viventes in carne, plantaverunt Ecclesiam sanguine suo:
* Calicem Domini biberunt, et amici Dei facti sunt.
V. In omnem terram exivit sonus eorum, et in fines orbis terrae verba eorum.
R. Calicem Domini biberunt, et amici Dei facti sunt.

[Lectio6]
Dei enim ineffabilis et immensa bonitas etiam hoc providit, ut laborum quidem tempus et agonis non extenderet, nec longum faceret, aut aeternum, sed breve, et ut ita dicam, momentaneum: ut in hac brevi et exigua vita agones essent et labores; in illa vero quae aeterna est, coronae et praemia meritorum: ut labores quidem cito finirentur, meritorum vero praemia sine fine durarent: ut post hujus mundi tenebras visuri essent candidissimam lucem, et accepturi majorem passionum cunctarum acerbitatibus beatitudinem, testante hoc idem Apostolo, ubi ait: Non sunt condignae passiones hujus temporis ad superventuram gloriam, quae revelabitur in nobis.

[Responsory6]
R. Sancti mei, qui in carne positi, certamen habuistis:
* Mercedem laboris ego reddam vobis.
V. Venite benedicti Patris mei, percipite regnum.
R. Mercedem laboris ego reddam vobis.
&Gloria
R. Mercedem laboris ego reddam vobis.

[Lectio7]
Lectio sancti Evangelii secundum Matthaeum.
!Matt 5:1-12
In illo tempore: Videns Jesus turbas, ascendit in montem, et cum sedisset, accesserunt ad eum discipuli ejus. Et reliqua.
_
Homilia sancti Augustini Episcopi.
!Lib. 1. de Sermone Domini in monte, sub initium.
Si quaeritur quid significet mons, bene intelligitur significare majora praecepta justitiae, quia minora erant, quae Judaeis data sunt. Unus tamen Deus per sanctos prophetas et famulos suos, secundum ordinatissimam distributionem temporum, dedit minora praecepta populo, quem adhuc timore alligari oportebat: et per Filium suum majora populo, quem caritate jam liberari convenerat. Cum autem minora minoribus, majora majoribus dantur, ab eo dantur, qui solus novit congruentem suis temporibus generi humano exhibere medicinam.

[Responsory7]
R.Sint lumbi vestri praecincti, et lucernae ardentes in manibus vestris:
* Et vos similes hominibus exspectantibus dominum suum, quando revertatur a nuptiis.
V. Vigilate ergo, quia nescitis qua hora Dominus vester venturus sit.
R. Et vos similes hominibus exspectantibus dominum suum, quando revertatur a nuptiis.

[Lectio8]
Nec mirum est, quod dantur praecepta majora propter regnum caelorum, et minora data sunt propter regnum terrenum, ab eodem uno Deo, qui fecit caelum et terram. De hac ergo justitia, quae major est, per prophetam dicitur: Justitia tua sicut montes Dei: et hoc bene significat, quod ab uno magistro, solo docendis tantis rebus idoneo, docetur in monte. Sedens autem docet, quod pertinet ad dignitatem magisterii. Et accedunt ad eum discipuli ejus, ut audiendis illius verbis hi essent etiam corpore viciniores, qui praeceptis adimplendis etiam animo propinquabant. Et aperiens os suum docebat eos, dicens. Ista circumlocutio, qua scribitur, Et aperiens os suum, fortassis ipsa mora commendat aliquanto longiorem futurum esse sermonem. Nisi forte non vacet, quod nunc eum dictum est aperuisse os suum, quod ipse in lege veteri aperire soleret ora prophetarum.

[Responsory8]
R. Media nocte clamor factus est:
* Ecce sponsus venit, exite obviam ei.
V. Prudentes Virgines, aptate vestras lampades.
R. Ecce sponsus venit, exite obviam ei.
&Gloria
R. Ecce sponsus venit, exite obviam ei.

[Lectio9]
Quid ergo dicit? Beati pauperes spiritu: quoniam ipsorum est regnum caelorum. Legimus scriptum de appetitione rerum temporalium: Omnia vanitas, et praesumptio spiritus. Praesumptio autem spiritus, audaciam et superbiam significat. Vulgo etiam magnos spiritus superbi habere dicuntur: et recte, quandoquidem spiritus etiam ventus vocatur. Unde scriptum est: Ignis, grando, nix, glacies, spiritus procellarum. Quis vero nesciat superbos inflatos dici, tamquam vento distentos? Unde est etiam illud Apostoli: Scientia inflat, caritas vero aedificat. Quapropter recte hic intelliguntur pauperes spiritu, humiles et timentes Deum, id est, non habentes inflantem spiritum.
&teDeum

[Ant Laudes]
Vidi turbam magnam, * quam dinumerare nemo poterat, ex omnibus gentibus, stantes ante thronum
Et omnes Angeli * stabant in circuitu throni, et ceciderunt in conspectu throni in facies suas, et adoraverunt Deum.
Redemisti nos * Domine Deus in sanguine tuo ex omni tribu, et lingua, et populo, et natione, et fecisti nos Deo nostro regnum.
Benedicite Dominum * omnes electi ejus: agite dies laetitiae, et confitemini illi.
Hymnus omnibus Sanctis ejus: * filiis Israël, populo appropinquanti sibi: gloria haec est omnibus sanctis ejus.

[Capitulum Laudes]
!Rev 7:2-3
v. Ecce ego Joannes vidi alterum Angelum ascendentem ab ortu solis, habentem signum Dei vivi: et clamavit voce magna quatuor Angelis, quibus datum est nocere terrae et mari, dicens: Nolite nocere terrae et mari, neque arboribus, quoadusque signemus servos Dei nostri in frontibus eorum.
$Deo gratias

[Hymnus Laudes]
{:H-Salutisaeternae:}v. Salutis aeternae dator,
Jesu, redemptis subveni:
Virgo parens clementiae
Dona salutem servulis.
_
Vos angelorum millia,
Patrumque coetus, agmina
Canora vatum vos reis
Precamini indulgentiam.
_
Baptista Christi praevius,
Summique caeli claviger,
Cum ceteris Apostolis
Nexus resolvant criminum.
_
Cohors triumphans martyrum,
Almus sacerdotum chorus,
Et virginalis castitas
Nostros reatus abluant.
_
Quicumque in alta siderum
Regnatis aula principes,
Favete votis supplicum,
Qui dona caeli flagitant.
_
Virtus, honor, laus, gloria
Deo Patri cum Filio,
Sancto simul Paraclito,
In saeculorum saecula.
Amen.

[Versum 2]
V. Exsultabunt sancti in gloria.
R. Laetabuntur in cubilibus suis.

[Ant 2]
Te gloriosus * Apostolorum chorus, te Prophetarum laudabilis numerus, te Martyrum candidatus laudat exercitus, te omnes Sancti et electi voce confitentur unanimes, beata Trinitas, unus Deus.

[Lectio Prima]
!Rev 7:12
v. Benedictio, et claritas, et sapientia, et gratiarum actio, honor, virtus, et fortitudo Deo nostro, in saecula saeculorum. Amen.

[Capitulum Tertia]
!Rev 7:2-3
v. Ecce ego Joannes vidi alterum Angelum ascendentem ab ortu solis, habentem signum Dei vivi: et clamavit voce magna quatuor Angelis, quibus datum est nocere terrae et mari, dicens: Nolite nocere terrae et mari, neque arboribus, quoadusque signemus servos Dei nostri in frontibus eorum.
$Deo gratias

[Responsory Tertia]
R.br. Laetamini in Domino, * Et exsultate justi.
R. Laetamini in Domino, * Et exsultate justi.
V. Et gloriamini omnes recti corde.
R. Et exsultate justi.
&Gloria
R. Laetamini in Domino, * Et exsultate justi.
_
V. Exsultent justi in conspectu Dei.
R. Et delectentur in laetitia.

[Capitulum Sexta]
!Rev 7:9
v. Post haec vidi turbam magnam, quam dinumerare nemo poterat ex omnibus gentibus, et tribubus, et populis, et linguis, stantes ante thronum Dei, in conspectu Agni, amicti stolis albis, et palmae in manibus eorum.
$Deo gratias

[Responsory Sexta]
R.br. Exsultent justi * In conspectu Dei.
R. Exsultent justi * In conspectu Dei.
V. Et delectentur in laetitia.
R. In conspectu Dei.
&Gloria
R. Exsultent justi * In conspectu Dei.
_
V. Justi autem in perpetuum vivent.
R. Et apud Dominum est merces eorum.

[Capitulum Nona]
!Rev 7:12
v. Benedictio, et claritas, et sapientia, et gratiarum actio, honor, virtus, et fortitudo Deo nostro, in saecula saeculorum. Amen.
$Deo gratias

[Responsory Nona]
R.br. Justi autem * In perpetuum vivent.
R. Justi autem * In perpetuum vivent.
V. Et apud Dominum est merces eorum.
R. In perpetuum vivent.
&Gloria
R. Justi autem * In perpetuum vivent.
_
V. Exsultabunt sancti in gloria.
R. Laetabuntur in cubilibus suis.

[Versum 3]
V. Exsultabunt sancti in gloria.
R. Laetabuntur in cubilibus suis.

[Ant 3]
O quam gloriósum est regnum * in quo cum Christo gaudent omnes Sancti, amícti stolis albis sequúntur Agnum quocúmque ierit!
