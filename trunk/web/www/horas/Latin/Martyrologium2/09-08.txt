Sexto Idus Septembris
_
Nativitas beatissimae semper Virginis Genitricis Dei Mariae. Sancti Hadriani Martyris; cujus dies natalis quarto Nonas Martii recensetur, sed festivitas hac die, qua sacrum ejus corpus Romam translatum fuit, potissime celebratur.
Valentiae, in Hispania Tarraconensi, natalis sancti Thomae a Villa Nova, ex Eremitarum sancti Augustini Ordine, Episcopi et Confessoris, insignis propter flagrantem in pauperes caritatem; qui ab Alexandro Papa Septimo in Sanctorum numerum adscriptus est. Ipsius autem festum decimo Kalendas Octobris celebratur.
Alexandriae sanctorum Martyrum Ammonis, Theophili, Neoterii et aliorum viginti duorum.
Antiochiae sanctorum Timothei et Fausti Martyrum.
Gazae, in Palaestina, sanctorum Martyrum fratrum Eusebii, Nestabi et Zenonis; qui, tempore Juliani Apostatae, irruente in eos turba Gentilium, discerpti atque necati sunt.
Ibidem sancti Nestoris Martyris, qui sub eodem Juliano, ab iisdem Gentilibus furentibus saevissime cruciatus, emisit spiritum.
Romae sancti Sergii Primi, Papae et Confessoris.
Frisingae sancti Corbiniani, qui fuit primus ejusdem civitatis Episcopus. Hic, a sancto Gregorio Secundo Pontifice ordinatus et ad praedicandum Evangelium missus, uberes fructus in Gallia et Germania retulit, ac demum, virtutibus et miraculis clarus, in pace quievit.
Carthagine nova, in America meridionali, sancti Petri Claver, Sacerdotis e Societate Jesu et Confessoris; qui mira sui abnegatione et eximia caritate Nigritis in servitutem abductis, annos amplius quadraginta, operam impendens, tercenta fere eorum millia Christo sua ipse manu regeneravit; et a Leone Decimo tertio, Pontifice Maximo, in Sanctorum numerum relatus est, ac dein etiam caelestis Patronus peculiaris sacrarum ad Nigritas Missionum constitutus et declaratus.
