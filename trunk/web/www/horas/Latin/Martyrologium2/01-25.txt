Octavo Kalendas Februarii
_
Conversio sancti Pauli Apostoli, quae fuit anno secundo ab Ascensione Domini.
Apud Damascum natalis sancti Ananiae, qui fuit discipulus Domini, et eumdem Paulum Apostolum baptizavit. Ipse autem, cum Damasci, et Eleutheropoli, alibique Evangelium praedicasset, tandem, sub Licinio Judice, nervis caesus et laniatus, ac lapidibus oppressus, martyrium consummavit.
Arvernis, in Gallia, sanctorum Praejecti Episcopi, et Amarini, Abbatis Cloroangiensis, qui ambo a proceribus ejusdem urbis passi sunt.
Antiochiae sanctorum Martyrum Juventini et Maximi, qui, sub Juliano Apostata, martyrio coronati sunt; in quorum die natali sanctus Joannes Chrysostomus sermonem ad populum habuit.
Item sanctorum Martyrum Donati, Sabini et Agapis.
Tomis, in Scythia, sancti Bretannionis Episcopi, qui mira sanctitate et catholicae fidei zelo, sub Ariano Imperatore Valente, cui fortiter restitit, in Ecclesia floruit.
Marcianis, in Gallia, sancti Popponis, Presbyteri et Abbatis, miraculis clari.
