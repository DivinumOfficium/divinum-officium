Octavo Kalendas Augusti
_
Sancti Jacobi Apostoli, qui exstitit beati Joannis Evangelistae frater; et, prope festum Paschae ab Herode Agrippa decollatus, primus ex Apostolis coronam martyiii percepit. Ejus sacra ossa, ab Hierosolymis ad Hispanias hoc die translata, et in ultimis earum finibus apud Gallaeciam recondita, celeberrima illarum gentium veneratione, et frequenti Christianorum concursu, religionis et voti causa illuc adeuntium, pie coluntur.
In Lycia sancti Christophori Martyris, qui, sub Decio, virgis ferreis attritus, et e flammae aestuantis incendio superna Christi virtute servatus, ad ultimum, sagittarum ictibus confossus, capitis obtruncatione martyrium complevit.
Barcinone, in Hispania, natalis beati Cucuphatis Martyris, qui, in persecutione Diocletiani, sub Daciano Praeside, plurimis tormentis superatis, tandem, percussus gladio, victor migravit in caelum.
In Palaestina sancti Pauli Martyris, qui, in persecutione Maximiani Galerii, sub Firmiliano Praeside, capitis damnatus, et, exiguo orandi spatio impetrato, primum pro contribulibus suis, deinde pro Judaeis et Gentilibus, ut fidei veritatem agnoscerent, postea pro circumstantium multitudine, demum pro Judice qui ipsum damnaverat, et pro carnifice a quo feriendus erat, Deum toto corde precatus, martyrii coronam, abscissis cervicibus, accepit.
Furconii, in Vestinis, sanctorum Martyrum Sipontinorum Florentii et Felicis.
Cordubae, in Hispania, sancti Theodemiri, Monachi et Martyris.
In Palaestina sanctae Valentinae Virginis, quae, cum ad aram, ut immolaret, adducta esset, eamque calcibus evertisset, prius dirissime cruciata est; deinde, una cum socia Virgine, in ignem conjecta cucurrit ad Sponsum.
Treviris sancti Magnerici, Episcopi et Confessoris.
