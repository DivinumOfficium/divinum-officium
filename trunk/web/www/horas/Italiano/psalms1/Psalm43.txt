43:1 Dio, udimmo con le nostre orecchie: * i padri nostri ci raccontarono
43:2 l'opera che tu facesti ai giorni loro * e ai giorni antichi.
43:3 La tua mano sterminò delle nazioni, e desti ferma sede ai padri nostri: * castigasti quei popoli, e li scacciasti.
43:4 Poiché non colla loro spada conquistarono il paese, * e non fu il loro braccio che li salvò:
43:5 Ma la tua destra ed il tuo braccio e la luce del tuo volto: * perché ti compiacesti in essi.
43:6 Tu sei il mio Re e il mio Dio, * che ordini le vittorie di Giacobbe.
43:7 Per te colla forza abbatteremo i nostri nemici; * e nel tuo nome disprezzeremo quei che insorgono contro di noi.
43:8 Poiché io non porrò la mia fiducia nel mio arco; * e la mia spada non mi salverà.
43:9 Ma tu ci salvasti da quelli che ci affliggevano; * e svergognasti quei che ci odiavano.
43:9 In Dio ci glorieremo ogni giorno: * e celebreremo per sempre il tuo nome.
43:10 Ma adesso tu ci hai rigettati e coperti di confusione: * e non esci più, o Dio, innanzi ai nostri eserciti.
43:11 Ci facesti voltar le spalle ai nostri nemici: * e quei che ci odiano, ci saccheggiarono.
43:12 Gli desti via come pecore da macello * e ci hai dispersi tra le nazioni.
43:13 Hai venduto il tuo popolo per nessun prezzo: * e non vi fu moltitudine alla loro compera.
43:14 Ci hai resi oggetto di obbrobrio pei nostri vicini, * oggetto di insulto e di scherno per quei che ci stanno attorno.
43:15 Ci hai resi la favola delle nazioni; * lo scrollar del capo dei popoli.
43:16 Tutto il giorno la mia vergogna mi sta davanti; * e la mia faccia è coperta di confusione.
43:17 Alla voce di chi mi insulta e mi oltraggia; * alla vista del nemico e del persecutore.
43:18 Tutte queste cose sono cadute sopra di noi; e noi non ti abbiamo dimenticato * e non abbiamo agito iniquamente contro la tua alleanza.
43:19 E il nostro cuore non si è ritratto indietro: * e non hai permesso che i nostri passi declinassero dalla tua via.
43:20 Perché tu ci hai umiliati in un luogo di afflizione, * e l'ombra di morte ci ha ricoperti.
43:21 Se noi abbiam dimenticato il nome del nostro Dio, * e se abbiamo stese le mani a un Dio straniero:
43:22 Forse che Dio non ne domanderà conto? * Egli infatti conosce i segreti del cuore.
43:23 Ma per causa tua siamo messi a morte tutto il giorno: * siamo stimati come pecore da macello.
43:24 Levati su, perché dormi, o. Signore? * Levati su, e non rigettarci per sempre.
43:25 Perché volti la tua faccia? * ti dimentichi della nostra miseria e della nostra tribolazione?
43:26 Poiché la nostra anima è umiliata nella polvere: * e il nostro ventre è steso sopra la terra.
43:26 Levati su, o Signore, aiutaci: * e liberaci per amore del tuo nome.
