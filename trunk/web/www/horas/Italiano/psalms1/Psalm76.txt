76:1 Alzai la mia voce al Signore e gridai: * alzai la mia voce a Dio ed egli mi ascoltò.
76:2 Nel giorno della mia tribolazione cercai Dio; la notte stesi verso di lui le mie mani: * e non restai deluso.
76:3 L'anima mia non volle essere consolata. * Mi ricordai di Dio, e fui pieno di gioia; mi esercitai nella meditazione; e il mio spirito venne meno.
76:4 I miei occhi prevennero le veglie; * io fui turbato e non proferii parola.
76:5 Ripensai ai giorni antichi: * ed ebbi in mente gli anni eterni.
76:6 E meditai la notte nel mio cuore, * e ponderava e scrutava il mio spirito.
76:7 Forse che Dio ci rigetterà in eterno: * o non vorrà più esserci propizio?
76:8 Toglierà per sempre la sua misericordia * di generazione in generazione?
76:9 O si dimenticherà Dio di aver pietà, * o nella sua ira arresterà le sue misericordie?
76:10 Ed io dissi: Adesso comincio: * questo cambiamento [vien] dalla destra dell'Altissimo.
76:11 Mi son ricordato delle opere del Signore: * anzi mi ricorderò di tutte le sue meraviglie fin da principio.
76:12 E mediterò su tutte le tue opere: * e andrò investigando i tuoi consigli.
76:14 O Dio, la tua via è santa: qual Dio è grande come il nostro Dio? * Tu sei il Dio che opera meraviglie.
76:15 Tu hai fatta manifesta la tua potenza ai popoli. * Col tuo braccio hai riscattato il tuo popolo, i figli di Giacobbe e di Giuseppe.
76:16 Ti videro le acque, o Dio, ti videro le acque * e tremarono; e gli abissi furono sconvolti.
76:17 Vi fu un gran rumore di acque: * le nuvole mandarono fuori la loro voce,
76:18 poiché le tue saette guizzavano. * La voce del tuo tuono scoppiò tutto intorno.
76:19 I tuoi lampi illuminarono tutto l'universo: * la terra si commosse e tremò.
76:20 Nel mare fu la tua via, e nelle molte acque i tuoi sentieri: * e non saranno conosciute le tue orme.
76:21 Guidasti come un gregge il tuo popolo, * per mano di Mosè e di Aronne.
