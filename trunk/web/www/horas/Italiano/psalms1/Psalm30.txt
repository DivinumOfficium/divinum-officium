30:1 In te, o Signore, ho sperato; ch'io non resti confuso in eterno: * nella tua giustizia, liberami.
30:2 Piega le tue orecchie verso di me: * affrettati a salvarmi.
30:3 Sii per me un Dio protettore, e una casa di rifugio * per farmi salvo.
30:4 Poiché tu sei la mia fortezza e il mio rifugio * e per amor del nome tuo mi guiderai e mi sosterrai.
30:5 Mi trarrai dal laccio, che mi han teso occultamente, * perché, tu sei il mio protettore.
30:6 Nelle tue mani consegno il mio spirito: * tu mi hai riscattato, o Signore Dio di verità.
30:7 Tu odii coloro che inutilmente van dietro * alle vanità.
30:8 Ma io ho sperato nel Signore: * Esulterò, e mi rallegrerò nella tua misericordia.
30:9 Perché tu hai guardato la mia miseria, * hai salvato dalle angustie l'anima mia.
30:9 Né mi hai chiuso tra le mani del nemico: * [ma] hai stabilito in luogo spazioso i miei piedi.
30:10 Abbi pietà di me, o Signore, perché io sono afflitto: * per l'indignazione è turbato il mio occhio, colla mia anima e le mie viscere:
30:11 Perché la mia vita si consuma nel dolore: * e i miei anni nei gemiti.
30:12 La mia forza si è infiacchita nella miseria, * e le mie ossa son conturbate.
30:13 Son divenuto l'obbrobrio per tutti i miei nemici, e persino per i miei vicini, * timore per miei familiari.
30:14 Quelli che mi vedevano fuori fuggivano da me. * Son messo in oblio, come un morto, dal [loro] cuore.
30:15 Sono divenuto come un vaso spezzato. * Poiché ho udito i vituperi di molti, che mi dimorano intorno.
30:16 Mentre si riunivano contro di me, * e tennero consiglio di togliermi la vita.
30:17 Ma io sperai in te, o Signore: * io dissi: Tu sei il mio Dio: Nelle tue mani le mie sorti.
30:18 Liberami dalle mani dei miei nemici, * e da coloro che mi perseguitano.
30:19 Fa risplèndere la tua faccia sopra il tuo servo, salvami nella tua misericordia. * Ch'io non resti confuso, o Signore, perché ti ho invocato.
30:19 Siano svergognati gli empi, e condotti all'inferno. * Ammutoliscano le labbra ingannatrici,
30:19 che proferiscono iniquità contro il giusto * con superbia e con disprezzo.
30:20 Quanto è grande l'abbondanza della tua dolcezza, o Signore, * che riponi per coloro che ti temono,
30:21 e dimostri a quei che sperano in te, * al cospetto dei figli degli uomini.
30:22 Li nasconderai nel segreto della tua faccia * dal tumulto degli uomini.
30:23 Li porrai al sicuro nel tuo tabernacolo * dalla contraddizione delle lingue.
30:24 Benedetto il Signore, * perché ha reso mirabile in me la sua misericordia [mettendomi]in una città fortificata.
30:25 Ma io dissi nell'esagerazione della mia mente: * Sono stato rigettato dalla vista dei tuoi occhi.
30:25 Per questo tu hai esaudito la voce della mia supplica, * quando io gridava a te.
30:25 Amate il Signore, voi tutti suoi santi, * perché la verità, il Signore, ricercherà, e ripagherà con abbondanza a quelli che producono superbia.
30:25 Agite virilmente e si fortifichi il vostro cuore, * voi tutti che sperate nel Signore.
