58:1 Salvami dai miei nemici, o Dio: * e liberami da quei che insorgono contro di me.
58:2 Salvami da quei che operano l'iniquità, * e dammi scampo dagli uomini sanguinari.
58:3 Perché, ecco, insidiano alla mia vita: * uomini forti mi assalgono.
58:4 Non v'è iniquità, non vi è colpa da parte mia, o Signore: * io corsi e regolai i miei passi senza iniquità.
58:5 Levati, vienmi incontro, e guarda: * e tu, o Signore, Dio degli eserciti. Dio d'Israele,
58:6 destati a visitare tutte le genti: * non far misericordia con nessun di quei che operano l'iniquità.
58:7 Torneranno alla sera; * e patiranno la fame come cani, e si aggireranno per la città.
58:8 Ecco, apriranno la loro bocca, e una spada è sulle loro labbra: * (dicendo) Chi ci sente?
58:9 Ma tu, o Signore, ti burlerai di loro: * ridurrai al nulla tutte le genti.
58:10 Io riporrò in te la mia forza; perché tu, o Dio, sei il mio sostegno. * Dio mio, la sua misericordia mi preverrà.
58:12 Dio mi farà vedere la sorte dei miei nemici: Non li uccidere, * affinché il mio popolo non se ne scordi.
58:13 Disperdili colla tua potenza * e falli cadere, o Signore, mio protettore,
58:14 a motivo del delitto della loro bocca,  e per le parole delle loro labbra: * e siano presi nella loro superbia.
58:15 E saranno smascherati per le loro maledizioni e le loro menzogne nella consumazione, * nell'ira della consumazione: e non saranno più.
58:16 E conosceranno che Dio dominerà in Giacobbe, * e sino alla estremità della terra.
58:17 Torneranno alla sera, e patiranno la fame come cani, * e si aggireranno per la città.
58:18 Andran vagabondi cercando cibo: * e se non saran satollati, ancora mormoreranno.
58:19 Ma io canterò la tua fortezza, * e al mattino celebrerò con gioia la tua misericordia.
58:20 Perché tu sei stato il mio sostegno, * e il mio rifugio nel giorno della mia tribolazione.
58:21 Mio aiuto, io inneggerò a te, perché tu, o Dio, sei il mio sostegno: * Dio mio, mia misericordia.
