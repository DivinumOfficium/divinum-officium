7 Dicembre
_
Vigilia dell'Immacolata Concezione della beata Vergine Maria.
Sant'Ambrogio Vescovo, Confessore e Dottore della Chiesa, il quale si riposò nel Signore il quattro Aprile, ma si festeggia specialmente in questo giorno, in cui assunse il governo della Chiesa di Milano.
A Roma il beato Eutichiàno Papa, che in diversi luoghi seppellì colle sue mani trecentoquarantadue Martiri; dei quali poi divenuto anch'egli compagno, sotto l'Imperatore Numeriàno, fu coronato col martirio, e sepolto nel cimitero di Callisto.
Ad Alessàndria il natale del beato Agatóne soldato, il quale, nella persecuzione di Décio, opponendosi ad alcuni che volevano fare oltraggio ai cadaveri dei Martiri, ed essendosi sollevato subito un grido di tutto il popolo contro di lui, fu presentato al Giudice, e, rimanendo fermo nella confessione di Cristo, per la sua pietà fu condannato a morte.
Ad Antiochia i santi Martiri Policàrpo e Teodóro.
A Tubùrbo, nell'Africa, san Servo Martire, il quale, nella persecuzione dei Vandali, sotto l'Ariano Re Unnerico, fu lunghissimamente percosso con bastoni, spesso sollevato in aria colle carrucole e lasciato cadere velocemente a piombo sopra sassi, con acutissime pietre stropicciato, e così conquistò la palma del martirio.
A Teàno, nella Campania, sant'Urbàno, Vescovo e Confessore.
A Saintes, in Frància, san Martino Abate, al cui sepolcro per divina virtù si operano frequentissimi miracoli.
A Briège, nel territorio di Meaux, la Commemorazione di santa Fara, detta anche Burgondofàra, Abbadessa e Vergine; il cui giorno natalizio è ricordato il tre Aprile.