13 Maggio
_
San Robérto Bellarmino, della Compagnia di Gesù, Cardinale e già Vescovo di Càpua, Confessore e Dottore della Chiesa, il cui giorno natalizio si commemora il diciassette Settembre.
A Roma la Dedicazione della chiesa di santa Maria ad Màrtyres, la quale dal beato Papa Bonifacio quarto, purificato l'antico tempio di tutti gli dei, chiamato il Pàntheon, fu dedicata in onore della beata sempre Vergine Maria e di tutti i Martiri, al tempo dell'Imperatore Foca. In seguito poi il Sommo Pontefice Gregorio quarto stabilì che l'annua solennità di questa Dedicazione si celebrasse dalla Chiesa universale, e in onore pure di tutti i Santi, il primo di Novembre.
A Costantinopoli il beato Muzio, Prete e Martire, il quale, sotto l'Imperatore Diocleziàno e il Proconsole Laodicio, prima ad Anfipoli in Macedonia, per la confessione di Cristo tormentato con molte pene e supplizi, poi condotto fino a Bisanzio, fu fatto uccidere.
Ad Alessandria la commemorazione di moltissimi santi Martiri, uccisi dagli Ariani per la fede cattolica nella chiesa di Teóna.
Ad Eracléa, in Tràcia, santa Glicéria, Martire Romàna, la quale, sotto l'Imperatore Antonino ed il Preside Sabino, essendo stata provata con moltissimi e crudeli tormenti, e da essi essendo uscita incolume col divino aiuto, finalmente venne esposta alle fiere, e, avendo una di esse morso il suo corpo, rese lo spirito a Dio.
Presso Utrecht san Servàzio, Vescovo della chiesa di Tongres. In contrassegno dei suoi meriti, mentre nell'inverno la neve ricopriva ogni cosa all'intorno, non coprì mai il suo sepolcro, fino a che, per iniziativa dei cittadini, vi fu edificata sopra una Basilica.
In Palestina san Giovanni Silenziàrio, il quale, dopo aver rinunziato all'Episcopato di Colònia in Arménia, condusse vita monastica nella laura di san Sabba, e con santa fine si riposò.
A La Puye, in diocesi di Poitiers, sant'Andréa Ubérto Fournet, Confessore, già parroco. Fondatore, insieme con santa Elisabetta Bichier des Ages, dell'Istituto delle Figlie della Croce, iscritto dal Papa Pio undecime nei fasti dei Santi.