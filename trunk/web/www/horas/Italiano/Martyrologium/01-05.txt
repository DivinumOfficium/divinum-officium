5 Gennaio
_
Vigilia dell'Epifania del Signore.
A Roma san Telésforo, Papa e Martire, il quale, sotto Antonino Pio, dopo molte fatiche, per la confessione di Cristo, subì un glorioso martirio.
In Inghiltèrra il natale di sant'Edoardo, Re degl'Inglesi e Confessore; il quale fu insigne per la virtù della castità e per il dono dei miracoli. La sua festa però, per decreto del Papa Innocenzo undecimo, si celebra principalmente il tredici Ottobre, giorno nel quale si fece la traslazione del suo sacro corpo.
In Egitto la commemorazione di molti santi Martiri, i quali nella Tebàide, sotto la persecuzione di Diocleziano, furono uccisi con diversi generi di tormenti.
Ad Antiochia san Simeone Monaco, che visse molti anni stando in piedi sopra una colonna, e perciò fu soprannominato Stilita; la sua vita e conversazione furono ammirabili.
A Roma santa Emiliàna Vergine, zia di san Gregorio Papa; la quale, chiamata dalla sorella Tarsilla, che l'avea preceduta nell'andare a Dio, in questo stesso giorno passò al Signore.
In Alessàndria santa Sindètica Vergine, i cui fatti illustri furono per iscritto tramandati ai posteri da sant'Atanàsio.
Nell'Egitto santa Apollinàre Vergine.
