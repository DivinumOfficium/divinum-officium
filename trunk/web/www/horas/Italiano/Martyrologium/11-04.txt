4 Novembre
_
San Carlo Borroméo Cardinale, Vescovo di Milano e Confessore, il quale volò in cielo nel giorno precedente.
A Bologna i santi Martiri Vitale e Agricola, dei quali il primo fu già servo del secondo, quindi suo compagno e collega nel martirio.
Contro lo stesso Vitale poi i persecutori esercitarono ogni genere di tormenti, così che nel suo corpo non vi era alcun luogo senza piaga, i quali patimenti tollerando egli pazientemente, in orazione rese lo spirito a Dio; Agricola poi fu da loro confitto in croce con moltissimi chiodi, e così fu ucciso. Sant'Ambrogio riferisce che, trovandosi presente alla loro traslazione, raccolse i chiodi del Martire, il sangue glorioso ed il legno della croce, e li pose sotto i sacri altari.
Nel monastero di Cerfroid, nel territorio di Meaux, il natale di san Felice di Valois, Sacerdote e Confessore, Fondatore dell'Ordine della santissima Trinità per la redenzione degli schiavi. La sua festa, per decreto del Papa Innocénzo undecimo, si celebra il venti di questo mese.
Nello stesso giorno il natale dei santi Filòlogo e Pàtroba, discepoli di san Pàolo Apostolo.
Ad Autun san Pròcolo, Vescovo e Martire.
A Mira, nella Licia, i santi Martiri Nicàndro Vescovo ed Erma Prete, sotto il Preside Libànio.
A Vexin, in Frància, san Chiaro, Prete e Martire.
Ad Efeso san Porfirio Martire, sotto l'Imperatore Aureliàno.
Presso Rodez, nella Frància, il beato Amànzio Vescovo, la cui vita fu gloriosa per santità e per miracoli.
A Roma il natale di san Piério, Prete Alessandrino, il quale, nobilmente erudito nelle divine Scritture, purissimo di vita, semplice del tutto e addestrato nella filosofia cristiana, sotto i Principi Caro e Diocleziano, governando Teòna la Chiesa Alessandrina, con somma lode insegnò al popolo, e pubblicò vari trattati. Finita la persecuzione, avendo trascorso in Roma tutto il tempo di sua vita, si riposò in pace.
Nella Bitinia san Giovannizio Abate.
Presso Alba Reale, nell'Ungheria, la deposizione del beato Emerico Confessore, figlio di santo Stéfano, Re degli Ungherési.
A Tréviri santa Modèsta Vergine