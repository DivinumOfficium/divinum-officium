[Rank]
S. Andreae Avellini Confessoris;;Duplex;;3;;vide C5

[Rule]
vide C5;
9 lectiones

[Oratio]
Deus, qui in corde beati Andreae Confessoris tui, per arduum quotidie in virtutibus proficiendi votum, admirabiles ad te ascensiones disposuisti: concede nobis, ipsius meritis et intercessione, ita eiusdem gratiae participes fieri; ut perfectiora semper exsequentes, ad gloriae tuae fastigium feliciter perducamur.
$Per Dominum

[Commemoratio 2]
!Commemoratio Ss. Tryphonis et Sociorum Martyrum
@Commune/C3:Oratio proper
v. Oremus.
Fac nos, quaesumus Domine, sanctorum Martyrum tuorum Tryphonis, Respicii et
Nymphae semper festa sectari: quorum suffragiis protectionis tuae dona
sentiamus.
$Per Dominum

[Lectio4]
Andreas Avellinus, dictus antea Lancellottus, apud Castrum Novum Lucaniae pagum natus, inter ipsa infantiae primordia, futurae sanctitatis non obscura praebuit indicia. Adolescens ad litteras addiscendas paterna e domo egressus, lubricam illius aetatis semitam inter bonarum artium studia ita peregit, ut sapientiae initium quod est timor Domini, ob oculos potissimum habere numquam praetermiserit. Cum egregia proinde forma eximium castitatis studium conjunxit, quo impudicas saepe mulierum insidias elusit, interdum etiam apertam vim propulsavit. Clericali militiae jam pridem adscriptus, Neapolim se contulit, ut legalibus disciplinis vacaret, ibique jurisprudentiae lauream adeptus, atque interea ad sacerdotalem dignitatem evectus causarum patrocinia in foro dumtaxat ecclesiastico, proque privatis quibusdam personis, juxta sacrorum canonum sanctiones agere coepit. Verum cum aliquando inter causam agendam leve ei mendacium excidisset, mox vero fortuita sacrarum Scripturarum lectione in illa verba incidisset: Os, quod mentitur, occidit animam; tanto ejus culpae dolore ac poenitentia correptus est, ut statim ab ejusmodi vitae instituto sibi recedendum esse duxerit. Itaque, abdicatis forensibus curis se totum divino cultui sacrisque ministeriis mancipavit. Cumque ecclesiasticae virtutis exemplis emineret, sanctimonialium regimini a tunc exsistente archiepiscopo Neapolitano praefectus fuit. Quo in munere cum pravorum hominum odia subesset, primo quidem intentatae sibi necis periculum declinavit; mox vero per sicarium tribus in facie acceptis vulneribus, injuriae atrocitatem aequo animo pertulit. Tunc perfectioris vitae desiderio flagrans, ut inter Clericos Regulares adscriberetur, suppliciter postulavit, votique compos factus, ob ingentem, quo aestuabat, crucis amorem, ut sibi Andreae nomen imponeretur, precibus impetravit.

[Lectio5]
Arctioris itaque vitae curriculum alacri studio ingressus, in eas maxime virtutis exercitationes incubuit, ad quas sese arduis etiam emissis votis obstrinxit, altero scilicet suae ipsius voluntati jugiter obsistendi, altero vero in via christianae perfectionis semper ulterius progrediendi. Regularis disciplinae cultor assiduus, et in ea promovenda, cum aliis praeesset, studiosissimus fuit. Quidquid ab instituti sui officii et regulae praescripto supererat temporis, orationi et animarum saluti tribuebat. In confessionibus excipiendis mira ejus pietas et prudentia enituit: vicos et oppida Neapoli finitima evangelicis ministeriis magno cum animarum lucro frequens lustrabat. Quam ardentem erga proximos sancti viri caritatem signis etiam Dominus illustravit. Cum enim intempesta nocte ab audita aegri confessione domum rediret, ac pluviae ventorumque vis praelucentem facem exstinxisset, non solum ipse cum sociis inter effusissimos imbres nihil malefactus est: verum etiam, inusitato splendore e suo corpore mirabiliter emicante, sociis inter densissimas tenebras iter monstravit. Abstinentia et patientia, nec non abjectione atque odio sui summopere praestitit. Necem fratris filio illatam imperturbato animo tulit, ac suos ab omni ulciscendi cupiditate compescuit, imo etiam pro interfectoribus opem et misericordiam judicum imploravit.

[Lectio6]
Pluribus in locis Clericorum Regularium ordinem propagavit, eorumque domicilia Mediolani et Placentiae instituit. Illius operam sanctus Carolus Borromaeus, et Paulus de Aretio Clericus Regularis, Cardinales, quibus erat acceptissimus, in pastoralis muneris curis adhibuerunt. Deiparam Virginem singulari amore et cultu prosequebatur. Angelorum colloquio perfrui meruit, quos, cum divinas laudes persolveret, e regione concinentes se audisse testatus est. Denique post heroica virtutum exempla, prophetiae quoque dono illustris, quo et secreta cordium, et absentia, et futura prospexit, annis gravis, et laboribus fractus, ad aram celebraturus in verbis illis tertio repetitis: Introibo ad altare Dei, repentino apoplexiae morbo correptus est; mox sacramentis rite munitus, placidissime inter suos animam efflavit. Ejus corpus Neapoli in ecclesia sancti Pauli ad haec usque tempora eo frequentissimo populi concursu colitur, quo fuit elatum. Illum denique insignibus in vita et post mortem miraculis clarum Clemens undecimus Pontifex Maximus solemni ritu sanctorum catalogo adscripsit.

[Lectio93]
!Commemoratio Ss. Martyrum Tryphonis et Sociorum
Tryphon Decio imperatore, cum Jesu Christi fidem praedicans, omnes ad ejus cultum perducere conaretur, a Decii satellitibus comprehensus, primum equuleo torquetur, et lingulis ferreis excarnificatur: deinde sublimibus pedibus candentibus clavis confixus, fustibus caeditur, et admotis facibus ardentibus aduritur. Quae cum omnia fortiter ferentem vidisset Respicius tribunus, ad Christi Domini fidem conversus, statim se Christianum esse palam professus est. Qui varie cruciatus, una cum Tryphone rapitur ad Jovis simulacrum: quae statua Tryphone orante concidit. Quare plumbatis crudelissime contusi, nobilissimum martyrium consecuti sunt quarto Idus Novembris. Eodem die virgo quaedam, cui nomen Nympha, cum Jesum Christum verum esse Deum clara voce testaretur, martyrii palmam ad virginitatis coronam adjunxit.
&teDeum

[Lectio94]
Andréas Avellínus, dictus ante Lancellóttus, apud Castrum Novum Lucániæ natus, Neápoli láuream jurisprudéntiæ adéptus et sacerdótio auctus, causárum patrocínia, in foro dumtáxat ecclesiástico, ágere cœpit. Sed, cum aliquándo inter causam agéndam leve ei mendácium excidísset et in ea Scriptúræ verba incidísset: Os, quod mentítur, occídit ánimam; ejus culpæ dolóre corréptus forénsibus curis valedíxit atque, ut inter Cléricos reguláres adscriberétur supplíciter postulávit. Voti compos factus, ob ingéntem, quo æstuábat, crucis amórem, ut sibi Andréæ nomen imponerétur, précibus impetrávit. Abstinéntia et patiéntia, nec non abjectióne atque ódio sui summópere præstitit. Clericórum regulárium órdinem mirífice propagávit. Deíparam Vírginem singulári amóre et cultu prosequebátur. Post heróica virtútem exémpla, annis gravis et fractus labóribus. Missam celebratúrus, in verbis illis tértio repetítis: Introíbo ad altáre Dei, apopléctico morbo corréptus, mox sacraméntis munítus, plácide exspirávit.
&teDeum
