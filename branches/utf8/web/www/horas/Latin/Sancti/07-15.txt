[Rank]
S. Henrici Imperatoris Confessoris;;Semiduplex;;2;;vide C5

[Rule]
vide C5;mtv
9 lectiones

[Oratio]
Deus, qui hodierna die beatum Henricum Confessorem tuum e terreni culmine imperii ad regnum aeternum transtulisti: te supplices exoramus; ut sicut illum, gratiae tuae libertate praeventum illecebras saeculi superare fecisti, ita nos facias, ejus imitatione, mundi hujus blandimenta vitare, et ad te puris mentibus pervenire.
$Per Dominum

[Lectio4]
Henricus, cognomento Pius, e duce Bavariae rex Germaniae, ac postmodum Romanorum imperator, temporalis regni non contentus angustiis, pro adipiscenda immortalitatis corona sedulam aeterno Regi exhibuit servitutem. Adepto enim imperio, religioni amplificandae studiose incumbens, ecclesias ab infidelibus destructas, magnificentius reparavit, plurimisque largitionibus et praediis locupletavit Monasteria aliaque loca pia vel ipse aedificavit, vel assignatis reditibus auxit. Episcopatum Bambergensem hereditariis opibus fundatum, beato Petro, Romanoque Pontifici vectigalem fecit. Benedictum octavum, a quo imperii coronam acceperat, profugum excepit, suaeque Sedi restituit.

[Lectio5]
In Cassinensi monasterio gravi detentus infirmitate, a sancto Benedicto, insigni miraculo, sanatus est. Romanam Ecclesiam amplissimo diplomate muneratus eidem tuendae bellum adversus Graecos suscepit, et Apuliam, diu ab illis possessam, recuperavit. Nihil sine precibus aggredi solitus, Angelum Domini, sanctosque Martyres tutelares pro se pugnantes ante aciem interdum vidit Divina autem protectus ope, barbaras nationes precibus magis quam armis expugnavit. Pannoniam adhuc infidelem, tradita Stephano regi sorore sua in uxorem, eoque baptizato, ad Christi fidem perduxit. Virginitatem raro exemplo matrimonio junxit, sanctamque Cunegundam, conjugem suam, propinquis ejus, morti proximus, illibatam restituit.

[Lectio6]
Denique rebus omnibus, quae ad imperii honorem et utilitatem pertinebant, summa prudentia dispositis, et illustribus per Galliam, Italiam, et Germaniam religiosae munificentiae vestigiis passim relictis, postquam heroicae virtutis suavissimum odorem longe lateque diffuderat, sanctitate quam sceptro clarior, ad regni caelestis praemia, consummatis vitae laboribus, a Domino vocatus est, anno salutis millesimo vigesimo quarto. Cujus corpus in ecclesia beatorum Apostolorum Petri et Pauli Bambergae conditum fuit; statimque ad ejus tumulum multa miracula, Deo ipsum glorificante, patrata sunt: Quibus postea rite probatis, Eugenius tertius Sanctorum numero illum adscripsit.

[Lectio94]
Henrícus, cognoménto Pius, e duce Baváriæ rex Germániæ ac póstmodum Romanórum imperátor, religióni amplificándæ studióse incúbuit. Episcopátum Bambergénsem, hereditáriis ópibus fundátum, beáto Petro Romanóque Pontífici vectigálem fecit; Benedíctum octávum prófugum excépit suæque Sedi restítuit et, Ecclésiæ Románæ tuéndæ causa bello advérsus Græcos suscépto, Apúliam, diu ab illis posséssam, recuperávit. Divína autem protéctus ope, bárbaras natiónes précibus magis quam armis expugnávit. Pannóniam adhuc infidélem, trádita Stéphano regi soróre sua in uxórem, eóque baptizáto, ad fidem perdúxit. Virginitátem matrimónio junxit, sanctámque Cunegúndam cónjugem suam propínquis ejus, morti próximus, illibátam restítuit. Sanctitáte dénique quam sceptro clárior, ad regni cæléstis præmia vocátus est anno millésimo vigésimo quarto, et ab Eugénio tértio Sanctórum número adscríptus.
&teDeum
