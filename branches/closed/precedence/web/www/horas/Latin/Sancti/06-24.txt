[Rank]
In Nativitate S. Johannis Baptistae;;Duplex I classis cum Octava communi;;6.5;;

[Rank1960]
In Nativitate S. Johannis Baptistae;;Duplex I classis;;6;;

[Rule]
Proper;
9 lectiones
Psalmi Dominica
Antiphonas horas
Psalm5 Vespera=116

[Ant Vespera]
Ipse praeibit * ante illum in spiritu et virtute Eliae parare Domino plebem perfectam.
Joannes * est nomen ejus vinum et siceram non bibet, et multi in nativitate ejus gaudebunt.
Ex utero senectutis * et sterili Joannes natus est praecursor Domini.
Iste puer * magnus coram Domino: nam et manus ejus cum ipso est.
Nazaraeus * vocabitur puer iste: vinum et siceram non bibet, et omne immundum non manducabit ex utero matris suae.

[Capitulum Vespera]
!Isa 49:1
v. Audite insulae, et attendite populi de longe: Dominus ab utero vocavit me, de ventre matris meae recordatus est nominis mei.
$Deo gratias

[Hymnus Vespera]
v. Ut queant laxis resonare fibris
Mira gestorum famuli tuorum,
Solve polluti labii reatum,
Sancte Joannes.
_
Nuntius celso veniens Olympo,
Te patri magnum fore nasciturum,
Nomen, et vitae seriem gerendae
Ordine promit.
_
Ille promissi dubius superni,
Perdidit promptae modulos loquelae:
Sed reformasti genitus peremptae
Organa vocis.
_
Ventris obstruso recubans cubili,
Senseras Regem thalamo manentem:
Hinc parens nati meritis uterque
Abdita pandit.
_
Sit decus Patri, genitaeque Proli,
Et tibi compar utriusque virtus
Spiritus semper, Deus unus, omni
Temporis aevo.
Amen.

[Versum 1]
V. Fuit homo missus a Deo.
R. Cui nomen erat Joannes.

[Ant 1]
Ingresso * Zacharia templum Domini, apparuit ei Gabriel Angelus, stans a dextris altaris incensi.

[Oratio]
Deus, qui praesentem diem honorabilem nobis in beati Joannis nativitate fecisti: da populis tuis spiritualium gratiam gaudiorum; et omnium fidelium mentes dirige in viam salutis aeternae.
$Per Dominum

[Invit]
Regem Praecursoris Dominum, * Venite adoremus.

[Hymnus Matutinum]
v. Antra deserti teneris sub annis
Civium turmas fugiens, petisti,
Ne levi posses maculare vitam
Crimine linguae.
_
Praebuit durum tegumen camelus
Artubus sacris, strophium bidentes:
Cui latex haustum, sociata pastum
Mella locustis.
_
Ceteri tantum cecinere Vatum
Corde praesago jubar affuturum:
Tu quidem mundi scelus auferentem
Indice prodis.
_
Non fuit vasti spatium per orbis
Sanctior quisquam genitus Joanne,
Qui nefas saecli meruit lavantem
Tingere lymphis.
_
Sit decus Patri, genitaeque Proli,
Et tibi compar utriusque virtus
Spiritus semper, Deus unus, omni
Temporis aevo.
Amen.

[Ant Matutinum]
Priusquam te formarem * in utero, novi te: et antequam progredereris, sanctificavi te;;1
Ad omnia quae mittam te, * dicit Dominus, ibis: ne timeas, et quae mandavero tibi, loqueris ad eos;;2
Ne timeas * a facie eorum, quia ego tecum sum, dicit Dominus;;3
V. Fuit homo missus a Deo.
R. Cui nomen erat Joannes.
Misit Dominus * manum suam, et tetigit os meum, et prophetam in Gentibus dedit me Dominus;;4
Ecce dedi verba mea * in ore tuo: ecce constitui te super Gentes et regna;;5
Dominus * ab utero vocavit me, de ventre matris meae recordatus est nominis mei;;8
V. Inter natos mulierum non surrexit major.
R. Joanne Baptista.
Posuit os meum * Dominus quasi gladium acutum: sub umbra manus suae protexit me;;14
Formans me * ex utero servum sibi Dominus, dicit: Dedi te in lucem Gentium, ut sis salus mea usque ad extremum terrae;;20
Reges videbunt, * et consurgent principes, et adorabunt Dominum Deum tuum, qui elegit te;;33
V. Elisabeth Zachariae magnum virum genuit.
R. Joannem Baptistam praecursorem Domini.

[Lectio1]
Incipit liber Jeremiae Prophetae.
!Jer 1:1-5
1 Verba Jeremiae filii Helciae, de sacerdotibus qui fuerunt in Anathoth, in terra Benjamin.
2 Quod factum est verbum Domini ad eum in diebus Josiae filii Amon, regis Juda, in tertiodecimo anno regni ejus.
3 Et factum est in diebus Joakim filii Josiae, regis Juda, usque ad consummationem undecimi anni Sedeciae, filii Josiae, regis Juda, usque ad transmigrationem Jerusalem, in mense quinto.
4 Et factum est verbum Domini ad me, dicens:
5 Priusquam te formarem in utero, novi te, et antequam exires de vulva, sanctificavi te, et prophetam in Gentibus dedi te.

[Responsory1]
R. Fuit homo missus a Deo cui nomen erat Joannes:
* Hic venit in testimonium, ut testimonium perhiberet de lumine, et pararet Domino plebem perfectam.
V. Erat Joannes in deserto praedicans baptismum poenitentiae.
R. Hic venit in testimonium, ut testimonium perhiberet de lumine, et pararet Domino plebem perfectam.

[Lectio2]
!Jer 1:6-10
6 Et dixi: A, a, a, Domine Deus, ecce nescio loqui, quia puer ego sum.
7 Et dixit Dominus ad me: Noli dicere: Puer sum: quoniam ad omnia quae mittam te ibis, et universa quaecumque mandavero tibi loqueris.
8 Ne timeas a facie eorum, quia tecum ego sum ut eruam te, dicit Dominus.
9 Et misit Dominus manum suam, et tetigit os meum, et dixit Dominus ad me: Ecce dedi verba mea in ore tuo:
10 ecce constitui te hodie super Gentes et super regna, ut evellas, et destruas, et disperdas, et dissipes, et aedifices, et plantes.

[Responsory2]
R. Elisabeth Zachariae magnum virum genuit, Joannem Baptistam praecursorem Domini:
* Qui viam Domino praeparavit in eremo.
V. Fuit homo missus a Deo, cui nomen erat Joannes.
R. Qui viam Domino praeparavit in eremo.

[Lectio3]
!Jer 1:17-19
17 Tu ergo, accinge lumbos tuos, et surge, et loquere ad eos omnia quae ego praecipio tibi. Ne formides a facie eorum, nec enim timere te faciam vultum eorum.
18 Ego quippe dedi te hodie in civitatem munitam, et in columnam ferream, et in murum aereum, super omnem terram, regibus Juda, principibus ejus, et sacerdotibus, et populo terrae.
19 Et bellabunt adversum te, et non praevalebunt, quia ego tecum sum, ait Dominus, ut liberem te.

[Responsory3]
R. Priusquam te formarem in utero, novi te: et antequam exires de ventre, sanctificavi te:
* Et prophetam in Gentibus dedi te.
V. Vir dilectus a Deo, et hominibus honoratus est.
R. Et prophetam in Gentibus dedi te.
&Gloria
R. Et prophetam in Gentibus dedi te.

[Lectio4]
Sermo sancti Augustini Episcopi.
!Serm. 20. de Sanctis.
Post illum sacrosanctum Domini natalis diem nullius hominum nativitatem legimus celebrari, nisi solius beati Joannis Baptistae. In aliis Sanctis et electis Dei novimus illum diem coli, quo illos, post consummationem laborum, et devictum triumphatumque mundum, in perpetuas aeternitates praesens haec vita parturiit. In aliis consummata ultimi diei merita celebrantur; in hoc etiam prima dies, et ipsa etiam hominis' initia consecrantur: pro hac absque dubio causa, quia per hunc Dominus adventum suum, ne subito homines insperatum non agnoscerent, voluit esse testatum. Joannes autem figura fuit veteris Testamenti, et in se formam praetulit legis: et ideo Joannes praenuntiavit Salvatorem, sicut lex gratiam praecucurrit.

[Responsory4]
R. Descendit Angelus Domini ad Zachariam, dicens: Accipe puerum in senectute tua:
* Et habebit nomen Joannes Baptista.
V. Iste puer magnus coram Domino: nam et manus ejus cum ipso est.
R. Et habebit nomen Joannes Baptista.

[Lectio5]
Quod autem nondum natus de secreto materni uteri prophetavit, et expers lucis jam testis est veritatis: hoc est intelligendum, quod latens sub velamine et carne litterae, et Redemptorem mundo spiritu praedicavit, et nobis Dominum nostrum de quodam legis utero proclamavit. Ergo quia Judaei erraverunt a ventre, id est a lege, quae a Christo gravida erat, erraverunt a ventre, locuti sunt falsa: ideo hic venit in testimonium, ut testimonium perhiberet de lumine.

[Responsory5]
R. Hic est praecursor dilectus, et lucerna lucens ante Dominum:
* Ipse est enim Joannes, qui viam Domino praeparavit in eremo; sed et Agnum Dei demonstravit, et illuminavit mentes hominum.
V. Ipse praeibit ante illum in spiritu et virtute Eliae.
R. Ipse est enim Joannes, qui viam Domino praeparavit in eremo; sed et Agnum Dei demonstravit, et illuminavit mentes hominum.

[Lectio6]
Quod autem Joannes in carcere constitutus ad Christum discipulos suos ordinat; lex ad Evangelium transmittit. Quae lex juxta typum Joannis, quasi ignorantiae clausa carcere, in obscuro et in occulto jacebat, et Judaica caecitate sensus intra litteram tenebatur inclusus. De hoc beatus Evangelista proloquitur: Ille erat lucerna ardens, id est, Spiritus Sancti igne succensus, ut mundo ignorantiae nocte possesso, lumen salutis ostenderet, et quasi inter densissimas delictorum tenebras, splendidissimum justitiae solem lucis suae radio demonstraret, et de seipso dicens: Ego vox clamantis in deserto.

[Responsory6]
R. Innuebant patri ejus, quem vellet vocari eum: et postulans pugillarem, scripsit, dicens:
* Joannes est nomen ejus.
V. Apertum est os Zachariae, et prophetavit, dicens.
R. Joannes est nomen ejus.
&Gloria
R. Joannes est nomen ejus.

[Lectio7]
Lectio sancti Evangelii secundum Lucam.
!Luke 1:57-69
Elisabeth impletum est tempus pariendi, et peperit filium. Et audierunt vicini et cognati ejus quia magnificavit Dominus misericordiam suam cum illa, et congratulabantur ei. Et reliqua.
_
Homilia sancti Ambrosii Episcopi.
!Lib. 2. Comm. in Lucae cap. 1. ante finem.
Peperit filium Elisabeth, et congratulabantur vicini. Habet Sanctorum editio laetitiam plurimorum, quia commune est bonum: justitia enim communis est virtus. Et ideo in ortu justi futurae vitae insigne praemittitur, et gratia secuturae virtutis exsultatione vicinorum praefigurante signatur. Pulchre autem tempus, quo fuit in utero Propheta, describitur, ne Mariae praesentia taceatur: sed tempus siletur infantiae, eo quia infantiae impedimenta nescivit. Et ideo in Evangelio nihil super eo legimus, nisi ortum ejus, et oraculum, exsultationem in utero, vocem in deserto.

[Responsory7]
R. Praecursor Domini venit, de quo ipse testatur:
* Nullus major inter natos mulierum Joanne Baptista.
V. Hic est enim propheta, et plus quam propheta, de quo Salvator ait.
R. Nullus major inter natos mulierum Joanne Baptista.

[Lectio8]
Neque enim ullam infantiae sensit aetatem, qui supra naturam, supra aetatem in utero positus matris, a mensura coepit aetatis plenitudinis Christi. Mire sanctus Evangelista praemittendum putavit, quod plurimi infantem patris nomine Zachariam appellandum putaverint: ut advertas matri non nomen alicujus displicuisse degeneris, sed id Sancto infusum Spiritu, quod ab Angelo ante Zachariae fuerat praenuntiatum. Et quidem ille mutus intimare vocabulum filii nequivit uxori: sed per prophetiam Elisabeth didicit, quod non didicerat a marito.

[Responsory8]
R. Gabriel Angelus apparuit Zachariae dicens: Nascetur tibi filius, nomen ejus Joannes vocabitur:
* Et multi in nativitate ejus gaudebunt
V. Erit enim magnus coram Domino, vinum et siceram non bibet.
R. Et multi in nativitate ejus gaudebunt
&Gloria
R. Et multi in nativitate ejus gaudebunt

[Lectio9]
Joannes est, inquit, nomen ejus: hoc est, non nos ei nomen imponimus, qui jam a Deo nomen accepit. Habet vocabulum suum, quod agnovimus, non quod elegimus. Habent hoc merita Sanctorum, ut a Deo nomen accipiant. Sic Jacob Israël dicitur, quia Deum vidit. Sic Dominus noster Jesus nominatus est antequam natus, cui non Angelus, sed Pater nomen imposuit. Vides, Angelos, quae audierint, non quae usurpaverint, nuntiare. Nec mireris, si nomen mulier, quod non audivit, asseruit; quando Spiritus ei Sanctus, qui Angelo mandaverat, revelavit.
&teDeum

[Ant Laudes]
Elisabeth Zachariae * magnum virum genuit, Joannem Baptistam praecursorem Domini
Innuebant patri ejus, * quem vellet vocari eum: et scripsit, dicens: Joannes est nomen ejus.
Joannes vocabitur * nomen ejus: et in nativitate ejus multi gaudebunt.
Inter natos mulierum * non surrexit major Joanne Baptista.
Tu puer, * Propheta Altissimi vocaberis: praeibis ante Dominum parare vias ejus.

[Capitulum Laudes]
!Isa 49:1
v. Audite insulae, et attendite populi de longe: Dominus ab utero vocavit me, de ventre matris meae recordatus est nominis mei.
$Deo gratias

[Hymnus Laudes]
v. O nimis felix, meritique celsi,
Nesciens labem nivei pudoris,
Praepotens Martyr, nemorumque cultor,
Maxime Vatum.
_
Serta ter denis alios coronant
Aucta crementis, duplicata quosdam;
Trina te fructu cumulata centum
Nexibus ornant.
_
Nunc potens nostri meritis opimis
Pectoris duros lapides revelle,
Asperum planans iter, et reflexos
Dirige calles.
_
Ut pius mundi Sator et Redemptor,
Mentibus culpae sine labe puris,
Rite dignetur veniens beatos
Ponere gressus.
_
Laudibus cives celebrent superni
Te Deus simplex, pariterque trine,
Supplices et nos veniam precamur:
Parce redemptis.
Amen.

[Versum 2]
V. Iste puer magnus coram Domino.
R. Nam et manus ejus cum ipso est.

[Ant 2]
Apertum est * os Zachariae, et prophetavit, dicens: Benedictus Deus Israël.

[Lectio Prima]
!Isa 49:7
Reges videbunt, et consurgent principes, et adorabunt Dominum Deum tuum, et Sanctum Israël, qui elegit te.

[Capitulum Tertia]
!Isa 49:1
v. Audite insulae, et attendite populi de longe: Dominus ab utero vocavit me, de ventre matris meae recordatus est nominis mei.
$Deo gratias

[Responsory Tertia]
R.br. Fuit homo * Missus a Deo.
R. Fuit homo * Missus a Deo.
V. Cui nomen erat Joannes.
R. Missus a Deo.
&Gloria
R. Fuit homo * Missus a Deo.
_
V. Inter natos mulierum non surrexit major.
R. Joanne Baptista.

[Capitulum Sexta]
!Isa 49:5-6
v. Et nunc haec dicit Dominus, formans me ex utero servum sibi: Dedi te in lucem Gentium, ut sis salus mea usque ad extremum terrae.
$Deo gratias

[Responsory Sexta]
R.br. Inter natos mulierum * Non surrexit major.
R. Inter natos mulierum * Non surrexit major.
V. Joanne Baptista.
R. Non surrexit major.
&Gloria
R. Inter natos mulierum * Non surrexit major.
_
V. Elisabeth Zachariae magnum virum genuit.
R. Joannem Baptistam praecursorem Domini.

[Capitulum Nona]
!Isa 49:7
v. Reges videbunt, et consurgent principes, et adorabunt Dominum Deum tuum, et Sanctum Israël, qui elegit te.
$Deo gratias

[Responsory Nona]
R.br. Elisabeth Zachariae * Magnum virum genuit.
R. Elisabeth Zachariae * Magnum virum genuit.
V. Joannem Baptistam praecursorem Domini.
R. Magnum virum genuit.
&Gloria
R. Elisabeth Zachariae * Magnum virum genuit.
_
V. Iste puer magnus coram Domino.
R. Nam et manus ejus cum ipso est.

[Ant 3]
Puer * qui natus est nobis, plus quam, propheta est: hic est enim, de quo Salvator ait: Inter natos mulierum non surrexit major Joanne Baptista.

[Octava 1]
!Commemoratio Octavae S. Johannis Baptistae
Ant. Ingresso * Zacharia templum Domini, apparuit ei Gabriel Angelus stans a dextris altaris incensi
_
V. Fuit homo missus a Deo
R. Cui nomen erat Joannes
_
v. Oremus Deus, qui praesentem diem honorabilem nobis in beati Joannis nativitate fecisti: da populis tuis spiritualium gratiam gaudiorum; et omnium fidelium mentes dirige in viam salutis aeternae.
$Per Dominum

[Octava 2]
!Commemoratio Octavae S. Johannis Baptistae
Ant. Apertum est * os Zachariae et prophetavit dicens: Benedictus Deus Israël
_
V. Iste puer magnus coram Domino
R. Nam et manus eius cum ipso est
_
v. Oremus Deus, qui praesentem diem honorabilem nobis in beati Joannis nativitate fecisti: da populis tuis spiritualium gratiam gaudiorum; et omnium fidelium mentes dirige in viam salutis aeternae.
$Per Dominum
