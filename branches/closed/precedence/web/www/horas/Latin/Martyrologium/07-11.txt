Quinto Idus Julii
_
Romae sancti Pii Primi, Papae et Martyris; qui martyrio coronatus est in persecutione Marci Aurelii Antonini.
Bergomi sancti Joannis Episcopi, qui, ob tuendam catholicam fidem, ab Arianis occisus est.
Sidae, in Pamphylia, sancti Cindei Presbyteri, qui, sub Diocletiano Imperatore et Stratonico Praeside, post multa tormenta, injectus in ignem et nil laesus, demum in oratione reddidit spiritum.
Cordubae, in Hispania, sancti Abundii Presbyteri, qui, in persecutione Arabica, cum in Mahumetis sectam inveheretur, martyrio coronatus est.
Nicopoli, in Armenia, natalis sanctorum Martyrum Januarii et Pelagiae, qui, equuleo, ungulis et testarum fragmentis per dies quatuor cruciati, martyrium impleverunt.
In territorio Senonensi sancti Sidronii Martyris.
Iconii, in Lycaonia, sancti Marciani Martyris, qui, sub Perennio Praeside, per multa tormenta pervenit ad palmam.
Brixiae sanctorum Martyrum Savini et Cypriani.
In territorio Pictaviensi sancti Sabini Confessoris.
