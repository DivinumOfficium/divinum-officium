Sextodecimo Kalendas Martii
_
Romae, via Flaminia, natalis sancti Valentini, Presbyteri et Martyris, qui, post multa sanitatum et doctrinae insignia, fustibus caesus et decollatus est, sub Claudio Csesare.
Ibidem depositio sancti Cyrilli, Episcopi et Confessoris; qui, una cum sancto Methodio, similiter Episcopo et fratre suo, cujus dies natalis octavo Idus Aprilis recensetur, multas Slavicas gentes earumque Reges ad fidem Christi perduxit. Horum tamen Sanctorum festivitas Nonis Julii celebratur.
Item Romae sanctorum Martyrum Vitalis, Feliculae et Zenonis.
Interamnae sancti Valentini, Episcopi et Martyris, qui, post diutinam caedem mancipatus custodiae, et, cum superari non posset, tandem, mediae noctis silentio ejectus de carcere, decollatus est, jussu Praefecti urbis Placidi.
Alexandriae sanctorum Martyrum Cyrionis Presbyteri, Bassiani Lectoris, Agathonis Exorcistae, et Moysis; qui omnes, igne combusti, evolaverunt ad caelum.
Interamnae sanctorum Proculi, Ephebi et Apollonii Martyrum, qui, cum ad sancti Valentini corpus vigilias agerent, Leontii Consularis jussu comprehensi sunt, et gladio caesi.
Alexandriae sanctorum Martyrum Bassi, Antonii et Protolici, qui demersi sunt in mare.
Item Alexandriae sanctorum Dionysii et Ammonii decollatorum.
Neapoli, in Campania, sancti Nostriani Episcopi, qui in catholica fide contra haereticam pravitatem tuenda exstitit insignis.
Ravennae sancti Eleuchadii, Episcopi et Confessoris.
In Bithynia sancti Auxentii Abbatis.
Apud Surrentum sancti Antonini Abbatis, qui e monasterio Cassinensi, a Longobardis devastato, in solitudinem ejusdem urbis secessit; ibique, sanctitate celebris, obdormivit in Domino. Ipsius corpus multis quotidie miraculis, et praesertim in energumenis liberandis, effulget.
