Idibus Februarii
_
Antiochiae natalis sancti Agabi Prophetae, de quo beatus Lucas in Actibus Apostolicis scribit.
Tuderti, in Umbria, sancti Benigni, Presbyteri et Martyris; qui, Diocletiani et Maximiani Imperatorum tempore, cum fidem Christianam verbo et exemplo propagare non desisteret, ab idolorum cultoribus captus est, ac, variis affectus suppliciis, sacerdotale munus honore martyrii cumulavit.
Melitinae, in Armenia, sancti Polyeucti Martyris, qui, in persecutione Decii, multa passus, martyrii coronam adeptus est.
Lugduni, in Gallia, sancti Juliani Martyris.
Ravennae sanctarum Fuscae Virginis, ejusque nutricis Maurae, quae, Decio imperante, multa sub Quinctiano Praeside perpessae, demum gladio transfixae, martyrium consummarunt.
Lugduni, in Gallia, sancti Stephani, Episcopi et Confessoris.
Reate sancti Stephani Abbatis, mirae patientiae viri; in cujus transitu (ut refert beatus Gregorius Papa) sancti Angeli, ceteris etiam videntibus, adfuerunt.
