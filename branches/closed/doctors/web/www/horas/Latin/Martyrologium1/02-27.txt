Tertio Kalendas Martii
_
Romae natalis sanctorum Martyrum Alexandri, Abundii, Antigoni et Fortunati.
Alexandriae passio sancti Juliani Martyris, qui, cum ita podagra constrictus esset, ut neque incedere neque stare posset, una cum duobus famulis, qui eum in sella gestabant, Judici offertur; quorum alter fidem negavit, alter, nomine Eunus, cum domino suo perduravit in confessione Christi. Ipse porro Julianus et Eunus, camelis impositi, per totam urbem circumduci jubentur, et flagris laniari, ac tandem, incenso rogo, hinc inde spectante populo, comburi.
Ibfdem sancti Besae militis, qui, cum insultantes in praedictos Martyres cohiberet, delatus est ad Judicem, et, pro fide constanter agens, capite truncatus.
Hispali, in Hispania, natalis sancti Leandri, ejusdem civitatis Episcopi, qui, sanctorum Isidori Episcopi ac Florentinae Virginis frater, sua praedicatione et industria gentem Visigothorum, adjuvante Reccaredo, eorum Rege, ab Ariana impietate ad catholicam fidem convertit.
Constantinopoli sanctorum Confessorum Basilii et Procopii, qui, tempore Leonis Imperatoris, pro cultu sanctarum Imaginum strenue decertarunt.
Lugduni, in Gallia, sancti Baldomeri Subdiaconi, viri Deo devoti, cujus sepulcrum crebris miraculis illustratur.
