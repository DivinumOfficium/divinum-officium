Quarto Kalendas Martii
_
Perge, in Pamphylia, natalis beati Nestoris Episcopi, qui, in persecutione Decii, cum diu noctuque orationi insisteret postulans ut grex Christi custodiretur, comprehensus est, ac, nomen Domini mira libertate et alacritate confessus, Praesidis Pollionis jussu equuleo saevissime est cruciatus; ac demum, cum se Christo semper adhaesurum constanter profiteretur, crucis suspendio victor in caelum migravit.
Ibidem passio sanctorum Papiae, Diodori, Cononis et Claudiani, qui sanctum Nestorem martyrio praecesserunt.
Item sanctorum Martyrum Fortunati, Felicis et aliorum viginti septem.
Alexandriae sancti Alexandri Episcopi, gloriosi senis, qui, post beatum Petrum, ejusdem civitatis Episcopum, zelo fidei succensus, Arium, Presbyterum suum, haeretica impietate depravatum et divina veritate convictum, de Ecclesia ejecit; ac postea, inter trecentos decem et octo Patres, in Nicaeno Concilio eumdem damnavit.
Bononiae sancti Faustiniani Episcopi, qui eam Ecclesiam, Diocletiani persecutione vexatam, verbo praedicationis firmavit et auxit.
Gazae, in Palaestina, sancti Porphyrii Episcopi, qui, tempore Arcadii Imperatoris, Marnam idolum ejusque templum evertit, ac, multa passus, quievit in Domino.
Florentiae sancti Andreae, Episcopi et Confessoris.
In territorio Archiacensi, in Gallia, sancti Victoris Confessoris, cujus laudes sanctus Bernardus conscripsit.
