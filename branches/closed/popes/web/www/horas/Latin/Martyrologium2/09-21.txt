Undecimo Kalendas Octobris
_
In Aethiopia natalis sancti Matthaei, Apostoli et Evangelistae; qui, in ea regione praedicans, martyrium passus est. Hujus Evangelium, Hebraeo sermone conscriptum, ipso Matthaeo revelante, inventum est, una cum corpore beati Barnabae Apostoli, tempore Zenonis Imperatoris.
In terra Saar sancti Jonae Prophetae, qui sepultus est in Geth. In Aethiopia sanctae Iphigeniae Virginis, quae, baptizata a beato Matthaeo Apostolo et Deo dicata, sancto fine quievit.
Romae sancti Pamphili Martyris.
Eodem die, via Claudia, vigesimo ab Urbe milliario, passio sancti Alexandri Episcopi, qui, sub Antonino Imperatore, pro Christi fide, vincula, fustes, equuleum, lampades ardentes, ungularum laniationem, bestias ac fornacis superavit flammas, ac tandem, gladio caesus, vitam adeptus est gloriosam. Ejus corpus postea beatus Damasus Papa in Urbem transtulit sexto Kalendas Decembris.
In Cypro sancti Isacii, Episcopi et Martyris.
In Phoenicia sancti Eusebii Martyris, qui, cum ultro Praefectum adisset et se Christianum esse denuntiasset, ab eo, multis tormentis afflictus, capite caesus est.
In Cypro sancti Meletii, Episcopi et Confessoris.
