Sexto Kalendas Decembris
_
Apud Fabrianum, in Piceno, beati Silvestri Abbatis, Institutoris Congregationis Monachorum Silvestrinorum.
Alexandriae natalis sancti Petri, ejusdem urbis Episcopi et Martyris; qui, cum esset omnibus virtutibus exornatus, ibidem, Galerii Maximiani praecepto, capite obtruncatus est.
Passi sunt etiam Alexandriae, in eadem persecutione, sancti Martyres Faustus Presbyter, Didius et Ammonius, itemque Episcopi quatuor Aegyptii, idest Phileas, Hesychius, Pachomius et Theodorus, cum aliis sexcentis sexaginta, quos persecutionis gladius evexit ad caelos.
Apud villam cui nomen Fracta, in territorio Rhodigiensi, sancti Bellini, Episcopi Patavini et Martyris; qui a sicariis, cum esset Ecclesiae jurium defensor eximius, crudeliter impetitus ac multis illatis vulneribus occisus est.
Nicomediae sancti Marcelli Presbyteri, qui, Constantii tempore, ab Arianis e rupe praecipitatus, Martyr occubuit.
Romae sancti Siricii, Papae et Confessoris, doctrina, pietate et religionis zelo praeclari, qui varios damnavit haereticos, et disciplinam ecclesiasticam saluberrimis decretis instauravit.
Augustoduni sancti Amatoris Episcopi.
Constantiae, in Germania, sancti Conradi Episcopi.
Romae sancti Leonardi a Portu Mauritio, Sacerdotis ex Ordine Minorum et Confessoris, zelo animarum et sacris per Italiam expeditionibus conspicui; quem Pius Nonus, Pontifex Maximus, in Sanctorum canonem retulit, ac Pius Papa Undecimus caelestem Patronum Sacerdotum qui ad sacras populares Missiones in regionibus catholicis ubique terrarum incumbunt, elegit et constituit.
In territorio Rhemensi natalis sancti Basoli Confessoris.
Hadrianopoli, in Paphlagonia, sancti Styliani Anachoretae, miraculis clari.
In Armenia sancti Niconis Monachi.
