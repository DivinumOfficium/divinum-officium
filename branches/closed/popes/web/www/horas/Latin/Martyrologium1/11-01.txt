Kalendis Novembris
_
Festivitas omnium Sanctorum, quam in honorem beatae Dei Genitricis Virginis Mariae et sanctorum Martyrum Bonifatius Papa Quartus, cum templum Pantheon tertio Idus Maji dedicasset, celebrem et generalem instituit agi quotannis in urbe Roma. Sed et Gregorius item Quartus postmodum decrevit, eamdem festivitatem, quae variis modis jam in diversis Ecclesiis celebrabatur, in honorem omnium Sanctorum solemniter hac die ab universa Ecclesia perpetuo observari.
In Perside sanctorum Martyrum Joannis Episcopi, et Jacobi Presbyteri, sub Sapore Rege.
Tarracinae, in Campania, natalis sancti Caesarii Diaconi, qui, diebus multis in custodia maceratus, postea, cum sancto Juliano Presbytero, in saccum missus et in mare praecipitatus est.
In castro Divione sancti Benigni Presbyteri, qui a beato Polycarpo missus est in Galliam ad praedicandum Evangelium; et, postquam, sub Marco Aurelio Imperatore, a Terentio Judice gravissimis tormentis multipliciter est afflictus, tandem ejus collum vecte ferreo tundi et corpus lancea perforari jubetur.
Damasci passio sanctorum Caesarii, Dacii et aliorum quinque.
Eodem die sanctae Mariae ancillae, quae, Christianae religionis nomine accusata, hinc, sub Hadriano Imperatore, diris verberibus afflicta, equulei extensionem et ungularum lacerationem passa, martyrium complevit.
Tarsi, in Cilicia, sanctarum Cyreniae et Juliana; Martyrum, sub Maximiano Imperatore.
Arvernis, in Gallia, sancti Austremonii, qui fuit primus ejusdem civitatis Episcopus.
Lutetiae Parisiorum depositio sancti Marcelli Episcopi. 
Bajocis, in Gallia, sancti Vigoris Episcopi, tempore Childeberti, Francorum Regis.
Andegavi, in Gallia, depositio sancti Licinii Episcopi, venerabilis sanctitatis viri.
Tibure sancti Severini Monachi.
Lyricanti, in Wastinensi Galliae territorio, sancti Maturini Confessoris.
