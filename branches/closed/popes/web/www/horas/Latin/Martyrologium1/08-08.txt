Sexto Idus Augusti
_
Sanctorum Martyrum Cyriaci Diaconi, Largi et Smaragdi, qui, cum aliis viginti Sociis, passi sunt decimo septimo Kalendas Aprilis. Eorum corpora, via Salaria a Joanne Presbytero sepulta, sanctus Marcellus Papa in praedium Lucinae, via Ostiensi, hoc die transtulit; quae postea, in Urbem delata, in Diaconia sanctae Mariae in via Lata fuerunt recondita.
Anazarbi, in Cilicia, sancti Marini senis, qui, sub Diocletiano Imperatore et Lysia Praeside, caesus flagris, in ligno suspensus ac laniatus, feris tandem objectus interiit.
Item sanctorum Martyrum Eleutherii et Leonidae, qui per ignem martyrium consummarunt.
In Perside sancti Hormisdae Martyris, sub Sapore Rege.
Cyzici, in Hellesponto, sancti Aemiliani Episcopi, qui, pro sacrarum Imaginum cultu a Leone Imperatore multa passus, demum in exsilio vitam finivit.
In Creta sancti Myronis Episcopi, miraculis clari.
Viennae, in Gallia, sancti Severi, Presbyteri et Confessoris; qui ex India, Evangelii praedicandi causa, laboriosam peregrinationem suscepit, et, cum ad praefatam urbem devenisset, ingentem Paganorum multitudinem verbo et miraculis ad Christi fidem convertit.
