[Rank]
S. Caroli Episcopi et Confessoris;;Duplex;;3;;vide C4

[Rule]
vide C4;
9 lectiones

[Oratio]
Ecclesiam tuam, Domine, sancti Caroli Confessoris tui atque Pontificis continua protectione custodi: ut sicut illum pastoralis sollicitudo gloriosum reddidit; ita nos ejus intercessio in tuo semper faciat amore ferventes.
$Per Dominum

[Lectio4]
Carolus, Mediolani nobili Borromaeorum familia natus, quanta futurus esset sanctitate conspicuus, divina lux super parientis matris cubiculum noctu coruscans praesignavit. A pueritia clericali militiae adscriptus, abbatia postmodum insignitus, patrem admonuit, ne reditus in rem familiarem converterentur: quorum ipse nactus administrationem, quidquid supererat, expendebat in pauperes. Adolescens liberalibus disciplinis Papiae operam dedit. Castitatem adeo coluit, ut impudicas etiam mulieres ad labefactandam ejus pudicitiam pluries immissas invicta constantia fugaverit. Vigesimum tertium aetatis annum agens, a Pio quarto ejus avunculo in sacrum cardinalium collegium cooptatus, insigni pietatis ac virtutum omnium splendore praeluxit. Mox ab eodem Mediolanensis archiepiscopus creatus, in eo plurimam operam adhibuit, ut juxta sacrosanctum Tridentinum concilium, quod ejus potissimum sollicitudine jam tum fuerat absolutum, ecclesiam sibi commissam componeret; atque ut depravatos plebis suae mores reformaret, praeter iteratam saepius synodorum celebrationem, seipsum eximiae sanctitatis praebuit exemplar. In profligandis haereticis e partibus Rhaetorum et Helvetiorum, quorum plurimos ad christianam fidem convertit, maxime laboravit.

[Lectio5]
Hujus viri caritas praecipue enituit, cum, Uritano principatu vendito, pretium universum ad quadraginta aureorum millia, una die in pauperes erogavit. Nec minore pietate viginti millia, quae sibi fuerant legata, distribuit. Ecclesiasticos proventus, quibus ab avunculo copiose fuerat cumulatus, dimisit, nonnullis retentis, quibus ad proprios usus et egenorum necessitates utebatur. Quo tempore pestis Mediolani grassabatur, domesticam supellectilem, ne relicto sibi lectulo, in eosdem alendos contulit, super nuda in posterum tabula decumbens; eoque morbo laborantes sedulo invisens, paterno reficiebat affectu, et Ecclesiae sacramenta propriis ipse manibus administrans, mirum in modum solabatur: Humillimis interim precibus reconciliator accedens, publica supplicatione indicta, fune sibi ad collum alligato, nudis pedibus, etiam offendiculo cruentatis, crucem bajulans, semetipsum pro peccatis populi hostiam offerens, divinam indignationem avertere satagebat. Ecclesiasticae libertatis fuit acerrimus propugnator. Disciplinae vero restituendae sollicitus, a seditiosis, dum orationi insisteret, tormenti bellici laxata rota igneo globulo percussus, divina virtute servatur illaesus.

[Lectio6]
Abstinentia fuit admirabili: jejunabat saepissime, pane tantum et aqua, solis quandoque lupinis contentus. Nocturnis vigiliis, asperrimo cilicio, assiduis flagellis corpus domabat. Humilitatis ac mansuetudinis studiosissimus fuit. Orationem ac verbi Dei praedicationem, gravissimis licet curis occupatus, numquam intermisit. Multas ecclesias, monasteria, collegia aedificavit. Plura scripsit, ad episcoporum praesertim instructionem utilissima: cujus etiam opera parochorum catechismus prodiit. Demum in solitudinem Varalli montis, ubi sculptis imaginibus Dominicae passionis mysteria ad vivum repraesentantur, secessit: ibique, diebus aliquot voluntaria castigatione asperam, sed Christi dolorum meditationibus suavem vitam ducens, in febrim incidit. Mediolanum reversus, ingravescente morbo, cinere ac cilicio coopertus, et oculis in Crucifixi imaginem defixis, migravit in caelum, aetatis anno quadragesimo septimo, Domini vero millesimo quingentesimo octogesimo quarto, tertio Nonas Novembris. Quem miraculis clarum Paulus quintus Pontifex maximus in Sanctorum numerum retulit.

[Lectio93]
!Commemoratio Ss Vitalis et Agricola
Vitalis, et Agricola ejus dominus, in persecutione Diocletiani et Maximiani Bononiae ob Jesu Christi praedicationem comprehensi sunt: Cumque Vitalis, quo magis precibus et minis tentaretur ut sententiam mutaret, eo magis se Christi cultorem ac servum profiteretur; vario tormentorum genere cruciatus, constanter omnia perferens, in oratione spiritum Deo reddidit. Agricola vero, cum ejus supplicium dilatum esset, si forte tormentis servi permotus, Christo vellet renuntiare, ejus exemplo magis confirmatus est. Itaque cruci affixus, Vitali servo consors et socius fuit nobilis martyrii. Eorum corpora ad Judaeorum sepulcra cum essent humata, a sancto Ambrosio inventa, in sacrum celebremque locum translata sunt.
&teDeum

[Lectio94]
Cárolus, Medioláni nóbili Borromæórum família natus, cum vigésimum tértium ætátis annum ágeret, a Pio quarto ejus avúnculo in sacrum cardinálium collégium cooptátus est. Mox ab eódem Mediolanénsis archiepíscopus creátus, in eo plúrimam óperam adhíbuit, ut juxta sacrosánctum Tridentínum Concílium, quod ejus potíssimum sollicitúdine jam tum fúerat absolútum, ecclésiam sibi commíssam compóneret. Peste Medioláni grassánte, domésticam supelléctilem in egénos aléndos cóntulit; eóque morbo laborántes sédulo invísens, mirum in modum solabátur, Ecclésiæ sacraménta própriis ipse mánibus adminístrans. Ecclesiásticæ libertátis acérrimus fuit propugnátor, plúraque scripsit ad episcopórum præsértim instructiónem utilíssima; cujus étiam ópera parochórum catechísmus pródiit. Medioláni óbiit ætátis suæ anno quadragésimo séptimo, tértio Nonas Novémbris. Quem, miráculis clarum, Paulus quintus in Sanctórum númerum rétulit.
&teDeum

[Commemoratio 2]
!Commemoratio Quarta die infra Octavam Omnium Sanctorum
Ant. Te gloriosus Apostolorum chorus, te Prophetarum laudabilis numerus, te Martyrum candidatus laudat exercitus, te omnes Sancti et electi voce confitentur unanimes, beata Trinitas, unus Deus.
_
V. Exsultábunt Sancti in glória.
R. Lætabúntur in cubílibus suis. 
_
v. Oremus 
Omnipotens sempiterne Deus, qui nos omnium Sanctorum tuorum merita sub una tribuisti celebritate venerari: quaesumus: ut desideratam nobis tuae propitiationis abundantiam, multiplicatis intercessoribus largiaris.
_
!Commemoratio Ss. Mart. Vitalis et Agricolae.
@Commune/C3:Oratio proper
v. Oremus.
Praesta, quaesumus omnipotens Deus: ut, qui sanctorum Martyrum tuorum Vitalis et Agricolae solemnia colimus, eorum apud te intercessionibus adjuvemur.
$Per Dominum

[Commemoratio 1]
!Commemoratio Ss. Mart. Vitalis et Agricolae.
@Commune/C3:Oratio proper
v. Oremus.
Praesta, quaesumus omnipotens Deus: ut, qui sanctorum Martyrum tuorum Vitalis et Agricolae solemnia colimus, eorum apud te intercessionibus adjuvemur.
$Per Dominum
