[Rank]
In Octava Concept. Immac. Beatae Mariae Virginis;;Duplex majus;;4;;vide Sancti/12-08

[Rule]
vide Sancti/12-08;
9 lectiones;
Doxology=Nat

[Lectio4]
!Ex Bulla dogmatica Pii Papae noni. 
Ab antiquis temporibus sacrorum Antistites,~
ecclesiastici viri, regulares ordines ac vel ipsi imperatores et reges ab hac~
apostolica Sede enixe efflagitarunt, ut Immaculata sanctissimae Dei Genitricis~
Conceptio veluti catholicae fidei dogma definiretur. Quae postulationes hac~
nostra quoque aetate iteratae fuerunt, ac potissimum felicis recordationis~
Gregorio decimo sexto praedecessori nostro, ac nobis ipsis oblatae sunt tum ab~
episcopis, tum a clero saeculari, tum a religiosis familiis, ac summis~
principibus et fidelibus populis. Nos itaque singulari animi nostri gaudio haec~
omnia probe noscentes, ac serio considerantes, vix dum licet immeriti, arcano~
divinae providentiae consilio ad hanc sublimem Petri cathedram evecti, totius~
Ecclesiae gubernacula tractanda suscepimus, nihil certe antiquius habuimus, quam~
pro summa nostra vel a teneris annis erga sanctissimam Dei Genitricem Virginem~
Mariam veneratione, pietate et affectu ea omnia peragere, quae adhuc in~
Ecclesiae votis esse poterant, ut beatissimae Virginis honor augeretur ejusque~
praerogativae uberiori luce niterent.

[Lectio5]
Itaque plurimum in Domino confisi advenisse temporum opportunitatem pro~
Immaculata sanctissimae Dei Genitricis Virginis Mariae Conceptione definienda,~
quam divina eloquia, veneranda traditio, perpetuus Ecclesiae sensus, singularis~
catholicorum Antistitum ac fidelium conspiratio, et insignia praedecessorum~
nostrorum acta, constitutiones mirifice illustrant atque declarant; rebus~
omnibus diligentissime perpensis et assiduis fervidisque ad Deum precibus~
effusis, minime cunctandum nobis esse censuimus, supremo nostro judicio~
Immaculatam ipsius Virginis Conceptionem sancire, definire, atque ita~
pientissimis catholici orbis desideriis, nostraeque in ipsam sanctissimam~
Virginem pietati satisfacere, ac simul in ipsa unigenitum Filium suum Dominum~
nostrum Jesum Christum magis atque magis honorificare, cum in Filium redundet~
quidquid honoris et laudis in Matrem impenditur.

[Lectio6]
Quare postquam numquam intermisimus in humilitate et jejunio privatas nostras et~
publicas Ecclesiae preces Deo Patri per Filium ejus offerre, ut Spiritus sancti~
virtute mentem nostram dirigere et confirmare dignaretur, implorato universae~
coelestis curiae praesidio, et advocato cum gemitibus Paraclito Spiritu, eoque~
sic aspirante: ad honorem sanctae et individuae Trinitatis, ad decus et~
ornamentum Virginis Deiparae, ad exaltationem fidei catholicae et christianae~
religionis augmentum, auctoritate Domini nostri Jesu Christi beatorum~
Apostolorum Petri et Pauli, ac nostra declaramus, pronuntiamus et definimus:~
Doctrinam quae tenet beatissimam Virginem Mariam in primo instanti suae~
Conceptionis fuisse singulari omnipotentis Dei gratia et privilegio, intuitu~
meritorum Christi Jesu Salvatoris humani generis, ab omni originalis culpae labe~
praeservatam immunem, esse a Deo revelatam, atque idcirco ab omnibus fidelibus~
firmiter constanterque credendam. Quapropter si qui secus ac a nobis definitum~
est, quod Deus avertat, praesumpserint corde sentire, ii noverint ac porro~
sciant se proprio judicio condemnatos, naufragium circa fidem passos esse, et ab~
unitate Ecclesiae defecisse.

[Lectio7]
Lectio sancti Evangelii secundum Lucam.
!Luke 1:26-28
In illo tempore: Missus est Angelus Gabriel a Deo in civitatem Galilaeae, cui~
nomen Nazareth, ad Virginem desponsatam viro, cui nomen erat Joseph, de domo~
David, et nomen Virginis Maria. Et reliqua.
_
Homilia sancti Epiphanii Episcopi.
!Orat. de laudibus S. Mariae Deiparae.
Quid dicam, aut quid preloquar de praeclara et sancta Virgine? Solo enim Deo~
excepto, cunctis superior exstitit: natura formosior est ipsis Cherubim et~
Seraphim, et omni exercitu angelico; cui praedicandae coelestis ac terrena~
lingua minime sufficit, imo vero nec Angelorimi. O beata Virgo, columba pura et~
sponsa caelestis Maria, coelum, templum, et thronus divinitatis, quae~
coruscantem in coelo et in terra solem habes Christum! Nubes lucida, quae fulgur~
de coelo lucidissimum ad illuminandum mundum deduxisti Christum. Ave gratia~
plena, porta coelorum, de qua in Canticis propheta in decursu orationis plane et~
aperte praeloquitur inclamans: Hortus conclusus, soror mea sponsa, hortus~
conclusus, fons signatus.

[Lectio8]
Virgo est lilium immaculatum, quae rosam immarcescibilem genuit Christum. O~
sancta Deipara, ovis immaculata quae verbum ex te incarnatum Agnum Christum~
peperisti! O Virgo sanctissima, quae exorcitus Angelorum in stuporem deduxisti!~
Stupendum est miraculum in coelis, mulier amicta sole, gestans lucem in ulnis:~
stupendum miraculum in coelis, thalamus Virginis habens Filium Dei: stupendum~
miraculum in coelis, Dominus Angelorum infans Virginis effectus est, Angeli~
accusabant Hevam, nunc vero Mariam gloria prosequuntur, quae lapsam Hevam erexit,~
et Adamum e paradiso dejectum in coelos misit. Ipsa enim est coeli et terrae~
mediatrix, quae unionem naturaliter peregit.

[Lectio9]
Oratio sanctae Virginis est immensa. Hinc Gabriel in primis salutat Virginem,~
dicens: Ave gratia plena, quae es splendidum coelum. Ave gratia plena, multis~
virtutibus exornata Virgo. Ave gratia plena, quae es urna aurea continens manna~
caeleste. Ave gratia plena, quae sitientes perennis fontis dulcedine satias. Ave~
sanctissima Mater Immaculata, quae genuisti Christum, qui est ante te. Ave~
purpura regia, quae coeli terraeque Regem induisti. Ave liber incomprehensus,~
quae Verbum et Filium Patris mundo legendum exhibuisti.
&teDeum
