[Ant 1]
Sapientia * clamitat in plateis: Si quis diligit sapientiam, ad me declinet, et~
eam inveniet: et cum invenerit, beatus erit si tenuerit eam.

[Versum 1]
V. Vespertina oratio ascendat ad te Domine.
R. Et descendat super nos misericordia tua.

[Lectio1]
Incipit liber Ecclesiastici.
!Sir 1:1-5
1 (Prologus)Multorum nobis et magnorum per legem, et prophetas, aliosque qui secuti sunt illos, sapientia demonstrata est, in quibus oportet laudare Israël doctrinae et sapientiae causa, quia non solum ipsos loquentes necesse est esse peritos, sed etiam extraneos posse et dicentes et scribentes doctissimos fieri. Avus meus Jesus, postquam se amplius dedit ad diligentiam lectionis legis, et prophetarum, et aliorum librorum qui nobis a parentibus nostris traditi sunt, voluit et ipse scribere aliquid horum quae ad doctrinam et sapientiam pertinent, ut desiderantes discere, et illorum periti facti, magis magisque attendant animo, et confirmentur ad legitimam vitam. Hortor itaque venire vos cum benevolentia, et attentiori studio lectionem facere, et veniam habere in illis, in quibus videmur, sequentes imaginem sapientiae, deficere in verborum compositione. Nam deficiunt verba hebraica, quando fuerint translata ad alteram linguam: non autem solum haec, sed et ipsa lex, et prophetae, ceteraque aliorum librorum non parvam habent differentiam quando inter se dicuntur. Nam in octavo et trigesimo anno temporibus Ptolemaei Evergetis regis, postquam perveni in Ægyptum, et cum multum temporis ibi fuissem, inveni ibi libros relictos, non parvae neque contemnendae doctrinae. Itaque bonum et necessarium putavi et ipse aliquam addere diligentiam et laborem interpretandi librum istum: et multa vigilia attuli doctrinam in spatio temporis, ad illa quae ad finem ducunt, librum istum dare, et illis qui volunt animum intendere, et discere quemadmodum oporteat instituere mores, qui secundum legem Domini proposuerint vitam agere. Omnis sapientia a Domino Deo est: et cum illo fuit semper, et est ante aevum.
2 Arenam maris, et pluviae guttas, et dies saeculi, quis dinumeravit? altitudinem caeli, et latitudinem terrae, et profundum abyssi, quis dimensus est?
3 sapientiam Dei praecedentem omnia, quis investigavit?
4 Prior omnium creata est sapientia, et intellectus prudentiae ab aevo.
5 Fons sapientiae verbum Dei in excelsis, et ingressus illius mandata aeterna.


[Responsory1]
@TemporaM/081-0:Responsory1

[Lectio2]
!Sir 1:6-10
6 Radix sapientiae cui revelata est? et astutias illius quis agnovit?
7 disciplina sapientiae cui revelata est et manifestata? et multiplicationem ingressus illius quis intellexit?
8 Unus est altissimus, Creator omnipotens, et rex potens et metuendus nimis, sedens super thronum illius, et dominans Deus.
9 Ipse creavit illam in Spiritu Sancto, et vidit, et dinumeravit, et mensus est:
10 et effudit illam super omnia opera sua, et super omnem carnem, secundum datum suum, et praebuit illam diligentibus se.


[Responsory2]
@TemporaM/081-0:Responsory2

[Lectio3]
!Sir 1:11-16
11 Timor Domini gloria, et gloriatio, et laetitia, et corona exsultationis.
12 Timor Domini delectabit cor, et dabit laetitiam, et gaudium, et longitudinem dierum.
13 Timenti Dominum bene erit in extremis, et in die defunctionis suae benedicetur.
14 Dilectio Dei honorabilis sapientia:
15 quibus autem apparuerit in visu diligunt eam in visione, et in agnitione magnalium suorum.
16 Initium sapientiae timor Domini: et cum fidelibus in vulva concreatus est: cum electis feminis graditur, et cum justis et fidelibus agnoscitur.


[Responsory3]
@TemporaM/081-0:Responsory3

[Lectio4]
Ex libro Moralium sancti Gregorii Papae.
!Lib. 1. cap. 10. in cap. 1. Job.
Sunt nonnulli, qui vitam suam negligunt, et dum transitoria appetunt, dum~
aeterna vel non intelligunt, vel intellecta contemnunt, nec dolorem sentiunt,~
nec habere consilium sciunt: cumque superna quae amiserunt, non considerant,~
esse se (heu miseri) in bonis felices putant. Nequaquam enim ad veritatis lucem,~
cui conditi fuerant, mentis oculos erigunt: nequaquam ad contemplationem patriae~
aeternae desiderii aciem tendunt: sed semetipsos in his, ad quae projecti sunt,~
deserentes, vice patriae diligunt exsilium quod patiuntur, et in caecitate quam~
tolerant, quasi in claritate luminis exsultant.

[Responsory4]
@TemporaM/081-0:Responsory4

[Lectio5]
At contra, electorum mentes, dum transitoria cuncta nulla esse conspiciunt, ad~
quae sint conditae exquirunt: cumque eorum satisfactioni nihil extra Deum~
sufficit, ipsa inquisitionis exercitatione fatigata illorum cogitatio, in~
conditoris sui spe et contemplatione requiescit, supernis interseri civibus~
appetit; et unusquisque eorum adhuc in mundo corpore positus, mente tamen extra~
mundum surgit: aerumnam exsilii, quam tolerat, deplorat, et ad sublimem patriam~
incessantibus se amoris stimulis excitat. Cum ergo dolens videt, quam sit~
aeternum quod perdidit, invenit salubre consilium, temporale hoc despicere quod~
percurrit: et quo magis crescit consilii scientia ut peritura deserat, eo~
augetur dolor, quod necdum ad mansura pertingat.

[Responsory5]
@TemporaM/081-0:Responsory5

[Lectio6]
Intuendum quoque est, quod nullus dolor mentis sit in actione praecipitationis.~
Qui enim sine consiliis vivunt, qui seipsos rerum eventibus praecipites deserunt~
nullo interim cogitationum dolore fatigantur. Nam qui solerter in vitae consilio~
figit mentem, caute sese in omni actione circumspiciendo considerat: et ne ex re~
quae agitur, repentinus finis adversusque surripiat, hunc prius molliter posito~
pede cogitationis palpat: pensat, ne ab his quae agonda sunt, praepediat~
formido: ne in his quae differenda sunt, praecipitatio impellat: ne prava per~
concupiscentiam aperto bello superent: ne recta per inanem gloriam insidiando~
supplantent.

[Responsory6]
@TemporaM/081-0:Responsory5

[Responsory7]
@TemporaM/081-0:Responsory7

[Responsory8]
@TemporaM/Pent03-0:Responsory8

[Responsory9]
@TemporaM/Pent03-0:Responsory9
