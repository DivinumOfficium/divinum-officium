Tertio Kalendas Aprilis
_
Romae, via Appia, passio beati Quirini Tribuni, patris sanctae Balbinae Virginis, qui a beato Alexandro Papa, quem habebat in custodia, cum omni domo sua baptizatus est; atque, sub Hadriano Imperatore, cum esset traditus Aureliano Judici, et in fidei confessione persisteret, invictus Christi miles, post linguae abscissionem, equulei suspensionem, manuumque ac pedum detruncationem, martyrii agonem gladio consummavit.
Thessalonicae natalis sanctorum Martyrum Domnini, Victoris et Sociorum.
Constantinopoli commemoratio sanctorum plurimorum Martyrum catholicae communionis, quos, Constantii tempore, Macedonius haeresiarcha, inauditis tormentorum generibus cruciatos, occidit; nam, inter cetera, fidelium mulierum ubera inter compressa arcarum labra dissecuit, et candenti ferro combussit.
In castro Silvanectensi, in Gallia, depositio sancti Reguli, Arelatensis Episcopi.
Aureliae, in Gallia, sancti Pastoris Episcopi.
Syracusis, in Sicilia, sancti Zosimi, Episcopi et Confessoris.
In monte Sina sancti Joannis Climaci Abbatis.
Aquileriae, in Hispania, sancti Petri Regalati, in urbe Vallisoletana orti, Sacerdotis ex Ordine Minorum et Confessoris, regularis disciplinae in Hispaniae coenobiis restitutoris; quem Benedictus Decimus quartus, Pontifex Maximus, Sanctorum fastis adscripsit.
Apud Aquinum sancti Clinii Confessoris.
