Quarto Idus Julii
_
In monasterio Passiniano, prope Florentiam, sancti Joannis Gualberti Abbatis, qui fuit Institutor Ordinis Vallis Umbrosae.
Laudae, in Insubria, sanctorum Martyrum Naboris et Felicis, qui, in persecutione Maximiani, post varia tormenta, capitis decollatione martyrium compleverunt; eorumque corpora a beata Savina Mediolanum advecta sunt, ibique honorifice sepulta.
In Cypro beati Jasonis, qui fuit unus ex antiquis Christi discipulis.
Lucae, in Tuscia, beati Paulini, qui a sancto Petro Apostolo primus ejusdem civitatis Episcopus est ordinatus; et, sub Nerone, ad radices montis Pisani, post multos agones, martyrium suum cum aliis Sociis consummavit.
Aquilejae natalis sancti Hermagorae, qui exstitit discipulus beati Marci Evangelistae, et primus ejusdem civitatis Episcopus. Hic, inter miracula sanitatum, et praedicationis instantiam, ac populorum conversionem, plurima poenarum genera expertus, tandem, una cum Diacono suo Fortunato, capitali supplicio perpetuum meruit obtinere triumphum.
Eodem die passio sanctorum Proci et Hilarionis, qui, sub Trajano Imperatore et Maximo Praeside, per acerbissima tormenta ad palmam martyrii pervenerunt.
Toleti, in Hispania, sanctae Marcianae, Virginis et Martyris; quae pro fide Christi, objecta bestiis atque a tauro discerpta, martyrio coronatur.
Apud Leontinos, in Sicilia, sanctae Epiphanae, quae sub Diocletiano Imperatore et Tertyllo Praeside, uberibus praecisis, reddidit spiritum.
Lugduni, in Gallia, sancti Viventioli Episcopi.
Bononiae sancti Paterniani Episcopi.
