Quinto Idus Martii
_
Sardis sancti Euthymii Episcopi, qui, ob cultum sanctarum Imaginum, a Michaele, Imperatore Iconoclasta, in exsilium missus est; ac demum, Theophilo imperante, bubulis nervis inhumaniter caesus, martyrium consummavit.
Cordubae, in Hispania, sancti Eulogii, Presbyteri et Martyris; qui, in persecutione Saracenorum, ob praeclaram et intrepidam Christi confessionem, verberibus et alapis caesus ac decollatus gladio, adjungi ejusdem urbis Martyribus meruit, quorum pro fide certamina scribendo fuerat aemulatus.
Carthagine sanctorum Martyrum Heraclii et Zosimi.
Alexandriae passio sanctorum Candidi, Piperionis et aliorum viginti.
Laodiceae, in Syria, sanctorum Martyrum Trophimi et Thali, qui in persecutione Diocletiani, post multa saevaque tormenta, coronas gloriae sunt assecuti.
Antiochiae commemoratio plurimorum sanctorum Martyrum, quorum alii, Maximiani Imperatoris mandato, candentibus craticulis superpositi, non ad mortem sed ad diuturnum cruciatum assati, alii aliis saevissimis affecti suppliciis, ad palmam martyrii pervenerunt.
Item sanctorum Martyrum Gorgonii et Firmi.
Hierosolymis sancti Sophronii Episcopi. 
Mediolani sancti Benedicti Episcopi. 
In finibus Ambianensium sancti Firmini Abbatis. 
Carthagine sancti Constantini Confessoris. 
Babuci, in Hernicis, sancti Petri Confessoris, miraculorum gloria conspicui.
