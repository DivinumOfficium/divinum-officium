Quartodecimo Kalendas Septembris
_
Cadomi, in Gallia, sancti Joannis Eudes Confessoris, Missionarii Apostolici, Fundatoris Congregationis Presbyterorum Jesu et Mariae necnon Ordinis Monialium Dominae Nostrae a Caritate, et promotoris liturgici cultus erga Sacratissima Christi ejusque Genitricis Cordae quem Pius Papa Undecimus fastis Sanctorum adscripsit.
Romae Sancti Julii Senatoris et Martyris, qui Vitellio Judici traditus et ab eo in carcerem trusus, jubente Commodo Imperatore, tamdiu fustibus caesus est, donec emitteret spiritum: cujus corpus in coemeterio Calepodii via Aurelia sepultum est.
In Cilicia natalis sancti Andreae Tribuni et Sociorum militum, qui, victoria de Persis divinitus adepta, ad fidem Christi conversi, et hoc nomine accusati, sub Maximiano Imperatore in angustiis Tauri montis ab exercitu Seleuci Praesidis trucidati sunt.
In Palaestina sancti Timothei Martyris, qui in persecutione Diocletiani sub Urbano Praeside, post multa superata supplicia, lento igne combustus est.  Passi sunt etiam ibidem Thecla et Agapius: illa feris exposta, earum dentibus laniata transivit ad Sponsum: Agapius vero plurima tormenta perpessus, ad majora certamina fuit dilatus.
Anagniae sancti Magni Episcopi et Martyris, qui in persecutione Decii necatus est.
In Provincia apud castrum Brincolam depositio sancti Ludovici Episcopi Tolosani, Ordinis Minorum, vitae sanctitate et miraculis clari: cujus corpus inde Massiliam translatum, in Ecclesia Fratrum Minorum honorifice conditum est.
In Gallis in pago Sigisterico beati Donati Presbyteri et Confessoris, qui ab ipsis infantiae rudimentis mira Dei gratia praeditus, anachoreticam vitam multis annis exegit et miraculorum gloria clarus migravit ad Christum.
In territorio Bituricensi sancti Mariani Confessoris.
Romae, beati Urbani Papae II, qui sancti Gregorii Septimi vestigia sequutus, doctrinae et religionis studio enituit; et fideles cruce signatos ad sacra Palaestinae loca ab infidelium potestate redimenda excitavit.  Cultum ab immemorabili tempore eidem exhibitum Leo Decimustertius Pontifex Maximus ratum habuit et confirmavit.
Mantuae sancti Rufini Confessoris.
Norimbergae sancti Sebaldi Eremitae, virtutibus et miraculis praeclari, qui Sanctorum catalogo a Martino Papa Quinto adjectus est.
