[Rank]
S. Stanislai Episcopi et Martyris;;Duplex;;3;;vide C2

[Rule]
vide C2;
9 lectiones

[Oratio]
Deus, pro cujus honore gloriosus Pontifex Stanislaus gladiis impiorum occubuit: praesta quaesumus; ut omnes qui ejus implorant auxilium, petitionis suae salutarem consequantur effectum.
$Per Dominum

[Lectio4]
Stanislaus Polonus, apud Cracoviam nobili genere natus, et piis parentibus, qui antea per annos triginta steriles, illum a Deo precibus impetrarunt, ab ineunte aetate futurae sanctitatis specimen dedit. Adolescens bonis artibus operam navavit, multumque in sacra canonum et theologiae doctrina profecit: parentibus mortuis, amplum patrimonium pauperibus distribuit, vitae monasticae desiderio. Sed Dei providentia canonicus Cracoviensis, et concionator factus a Lamperto episcopo, in ejus postea locum, quamvis invitus, sufficitur. Quo in munere, omnium pastoralium virtutum laude, et praecipue misericordia in pauperes enituit.

[Lectio5]
Erat tum Poloniae rex Boleslaus, quem graviter offendit, quod illius notam libidinem publice arguebat. Quare in solemni regni conventu Stanislaum per calumniam in judicium coram se vocari curat, tamquam pagum occuparet, quem Ecclesiae suae nomine coemerat. Quod cum neque tabulis probare posset, et testes veritatem dicere timerent, spondet episcopus, se Petrum pagi venditorem, qui triennio ante obierat, intra dies tres in judicium adducturum. Conditione cum risu accepta, vir Dei toto triduo jejuniis et orationi incumbit: ipso sponsidnis die, post oblatum Missae sacrificium, Petrum e sepulcro surgere jubet: qui statim redivivus, episcopum ad regium tribunal euntem sequitur, ibique rege et ceteris stupore attonitis, de agro a se vendito, et pretio rite sibi ab episcopo persoluto, testimonium dicit, atque iterum in Domino obdormivit.

[Lectio6]
At Bolesimum, frustra saepe admonitum, Stanislaus tandem a fidelium communione removet. Ille iracundia furens, milites in ecclesiam immittit, ut sanctum episcopum confodiant: qui ter conati, occulta vi tertio divinitus sunt depulsi. Postremo impius rex sacerdotem Dei, hostiam immaculatam ad altare offerentem, sua manu obtruncat: corpus membratim concisum et per agros projectum, aquilae a feris mirabiliter defendunt. Mox canonici Cracovienses sparsa membra, nocturni de caelo splendoris indicio colligunt, et suis locis apte disponunt: quae subito ita inter se copulata sunt, ut nulla vulnerum vestigia exstarent. Multis praeterea miraculis servi sui sanctitatem Deus declaravit post ejus mortem; quibus permotus Innocentius quartus Summus Pontifex, illum in sanctorum numerum retulit. Clemens vero octavus, Pontifex Maximus, sancti Stanislai festo die in Romanum Breviarium relato, gloriosi Martyris memoriam duplici Officio ubique celebrari jussit.

[Lectio94]
Stanisláus, apud Cracóviam nóbili génere natus, quem piis paréntibus, per trigínta annos stériles, a Deo précibus impetrárunt, ab ineúnte ætáte futúræ sanctitátis spécimen dedit. Adoléscens in sacra cánonum et theologíæ doctrína multum profécit. Paréntibus mórtuis, amplum patrimónium paupéribus distríbuit, vitæ monásticæ desidério. Sed, Deo áliter disponénte, canónicus Cracoviénsis et concionátor factus a Lampérto epíscopo, in ejus póstea locum, quamvis invítus, sufféctus est. Quo in múnere ómnium pastorálium virtútum laude, et præcípue misericórdia in páuperes enítuit. Bolesláum Polóniæ regem, sæpius ob mores corrúptos frustra admónitum, a fidélium communióne remóvit. Qui idcírco iracúndia furens, mílites in ecclésiam immíttit, ut sanctum epíscopum confódiant; sed cum divínitus fuíssent depúlsi, ímpius rex sacerdótem Dei, Hóstiam immaculátam ad altáre offeréntem, sua manu obtrúncat. Multis miráculis Servi sui sanctitátem Deus declarávit post ejus mortem, quibus permótus Innocéntius quartus illum in Sanctórum númerum rétulit.
&teDeum
