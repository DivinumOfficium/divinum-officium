[Rank]
S. Francisci Caracciolo Confessoris;;Duplex;;3;;vide C5

[Rule]
vide C4;
9 lectiones

[Oratio]
Deus, qui beatum Franciscum novi ordinis institutorem orandi studio, et poenitentiae amore decorasti: da famulis tuis in ejus imitatione ita proficere; ut semper orantes, et corpus in servitutem redigentes, ad caelestem gloriam pervenire mereantur.
$Per Dominum

[Lectio4]
Franciscus, dictus antea Ascanius, ex nobili familia Caracciolo in oppido sanctae Mariae de Villa in Aprutio ortus, a primis annis eximio enituit pietatis cultu. Adolescens graviter aegrotans statuit sese prorsus Dei, proximique mancipare servitio. Neapolim profectus, sacerdotio initiatus, sacroque adscriptus sodalitio, contemplationi, lucrandisque animabus se totum devovit, ac extremo supplicio damnatis hortatorem se praebuit assiduum. Contigit autem, ut epistolium alteri destinatum ei per errorem redderetur, quo a piissimis viris Joanne Augustino Adorno, et Fabricio Caracciolo ad novi religiosi instituti fundationem vocabatur. Rei novitate captus, et divinae voluntatis demiratus consilia, alacri animo sese illis adjunxit. Conditis autem in Camaldulensium eremo, quo secesserant, novi ordinis legibus, inde Romam simul profecti, confirmationem a Xysto quinto impetrarunt, qui eosdem clericos regulares Minores appellari voluit, addito ad tria consueta altero de non ambiendis dignitatibus voto.

[Lectio5]
Solemni emissa professione, ob singularem ejus in divum Franciscum Assisinatem cultum, Francisci nomen assumpsit. Adorno biennio post vita functo, ipse toti religioni, quamquam invitus praeficitur, quo in munere virtutum omnium praeclara praebuit exempla. Instituti amplificandi studiosissimus, id assiduis orationibus, lacrimis, et jugi corporis maceratione enixe a Deo postulabat. Quam ob rem tertio in Hispaniam se contulit peregrini habitu indutus, victumque ostiatim mendicans. In itinere asperrima quaeque perpessus, Omnipotentis auxilium mirum in modum expertus, navim, quam conscenderat, ab imminenti naufragio orationis praesidio servavit incolumem. Ut in regnis illis voti compos fieret, plurimum laboravit; sed ejus sanctitatis fama praelucente, amplissimaque catholicorum regum Philippi secundi, et Philippi tertii munificentia, adversariorum conatibus singulari animi fortitudine superatis, plura sui ordinis domicilia fundavit: quod pari eventu per Italiam praestitit.

[Lectio6]
Humilitate adeo excelluit, ut Romam veniens in pauperum hospitio receptus se leproso sociaverit; et ecclesiasticas dignitates a Paulo quinto sibi oblatas constantissime recusaverit. Illibatam perpetuo servavit virginitatem, effrontesque mulieres ejus castimoniae insidiantes Christo lucrifecit. Erga divinissimum Eucharistiae mysterium ardenti aestuans amore, noctes pene integras in ejus adoratione insomnes ducebat: quod pium exercitium, veluti sui ordinis tesseram, in eo perpetuo servandum constituit. Deiparae Virginis cultum impense fovit. In proximum eximia exarsit caritate. Prophetiae dono, et cordium scrutatione ditatus fuit. Quadragesimum quartum aetatis suae annum agens, dum in sacra Lauretana aede in oratione persisteret, sibi vitae finem imminere cognovit. Aprutium statim deflexit, et in oppido Agnoni apud alumnos sancti Philippi Nerii lethali febre correptus, sacramentis Ecclesiae devotissime susceptis, pridie Nonas Junii anni millesimi sexcentesimi octavi, in pervigilio festi Corporis Christi, placidissime obdormivit in Domino. Sacrum ejus corpus Neapolim delatum, in ecclesia sanctae Mariae Majoris, ubi prima sui ordinis jecerat fundamenta, honorifice conditum fuit. Eum postea miraculis clarum Clemens decimus quartus Pontifex maximus solemni ritu inter Beatos, Pius vero septimus Pontifex maximus novis fulgentem signis, anno millesimo octingentesimo septimo, Sanctorum albo adscripsit.

[Lectio94]
Francíscus, dictus ántea Ascánius, ex nóbili família Carácciolo, in óppido sanctæ Maríæ de Villa in Aprútio ortus est. Adoléscens gráviter ægrótans státuit sese prorsus Dei proximíque mancipáre servítio. Neápolim proféctus et sacerdótio lucrandísque animábus se totum devóvit, ac extrémo supplício damnátis hortatórem se præbuit assíduum. Joánni Augustíno Adórno et Fabrício Carácciolo, mira Dei dispositióne, adjúnctus, Clericórum regulárium Minórum órdinem instítuit, áddito ad tria consuéta áltero de non ambiéndis dignitátibus voto; quem, post óbitum Adórni, sanctíssime rexit, et summo stúdio per Hispániam et Itáliam propagávit. Erga sanctíssimæ Eucharístiæ sacraméntum tanto æstuábat afféctu, ut noctes pene íntegras in ejus adoratióne impénderet; quod pium exercítium, véluti sui órdinis tésseram, perpétuo in eo servándum constítuit. Tandem prophetíæ dono et córdium scrutatióne ditátus, quadragésimum quartum annum agens, in óppido Agnóni in Aprútio letháli febre corréptus, in Dómino obdormívit prídie Nonas Júnii, anno millésimo sexcentésimo octávo. Sacrum ejus corpus, Neápolim delátum, in ecclésia sui órdinis cónditum est.
&teDeum
