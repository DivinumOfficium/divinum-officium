25:1 Jus redde mihi, Domine, quoniam ego in innocentia mea ambulavi. * Et in Domino conﬁsus, non vacillavi.
25:2 Scrutare me, Domine, et proba me; * explora renes meos et cor meum.
25:3 Nam benignitas tua est ante oculos meos. * Et ambulo in veritate tua.
25:4 Non sedeo cum viris iniquis, * nec convenio cum dolosis.
25:5 Odi conventum male agentium * et cum impiis non consido.
25:6 Lavo in innocentia manus meas * et circumeo altare tuum, Domine,
25:7 Ut palam annuntiem laudem * et enarrem universa mirabilia tua.
25:8 Domine, diligo habitaculum domus tuæ * et locum tabernaculi gloriæ tuæ.
25:9 Noli auferre cum peccatoribus animam meam * et cum viris sanguinum vitam meam,
25:10 In quorum manibus scelus est, * et quorum dextera plena est muneribus.
25:11 Ego autem in innocentia mea ambulo: * redime me et miserere mei.
25:12 Pes meus stat in via plana, * in conventibus benedicam Domino.
