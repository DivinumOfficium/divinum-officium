[Rank]
Feria Secunda Majoris Hebdomadae;;Feria privilegiata;;6

[Rule]
Antiphonas horas
Feria

[Lectio1]
Lectio sancti Evangelii secundum Joannem.
!John 12:1-9.
Ante sex dies Paschae venit Jesus Bethaniam, ubi Lazarus fuerat mortuus, quem suscitavit Jesus. Et reliqua.
_
Homilia sancti Augustini Episcopi.
!Tractus 50. in Joann., post init.
Ne putarent homines phantasma esse factum, quia mortuus resurrexit, Lazarus unus erat ex recumbentibus: vivebat, loquebatur, epulabatur, veritas ostendebatur, infidelitas Judaeorum confundebatur. Discumbebat ergo Jesus cum Lazaro, et ceteris: ministrabat Martha una ex sororibus Lazari. Maria vero, altera soror Lazari, accepit libram unguenti nardi pistici pretiosi, et unxit pedes Jesu, et extersit capillis suis pedes ejus, et domus impleta est ex odore unguenti. Factum audivimus: requiramus mysterium. Quaecumque anima fidelis vis esse, cum Maria unge pedes Domini pretioso unguento. Unguentum illud justitia fuit, ideo libra fuit: 

[Responsory1]
R. Viri impii dixerunt: Opprimamus virum justum injuste, et deglutiamus eum tamquam infernus vivum: auferamus memoriam illius de terra: et de spoliis ejus sortem mittamus inter nos: ipsi enim homicidae thesaurizaverunt sibi mala.
* Insipientes et maligni oderunt sapientiam: et rei facti sunt in cogitationibus suis.
V. Haec cogitaverunt, et erraverunt: et excaecavit illos malitia eorum.
R. Insipientes et maligni oderunt sapientiam: et rei facti sunt in cogitationibus suis.

[Lectio2]
Erat autem unguentum nardi pistici pretiosi. Quod ait, pistici, locum aliquem credere debemus unde hoc erat unguentum pretiosum: nec tamen hoc vacat, et sacramento optime consonat. Pistis Graece, fides Latine dicitur. Quaerebas operari justitiam. Justus ex fide vivit. Unge pedes Jesu bene vivendo: Dominica sectare vestigia. Capillis terge: si habes superflua, da pauperibus, et Domini pedes tersisti: capilli enim superflua corporis videntur. Habes quod agas de superfluis tuis: tibi superflua sunt, sed Domini pedibus necessaria sunt. Forte in terra Domini pedes indigent. De quibus enim, nisi de membris suis in fine dicturus est: Cum uni ex minimis meis fecistis, mihi fecistis? Superflua vestra impendistis: sed pedibus meis obsecuti estis. 

[Responsory2]
R. Opprobrium factus sum nimis inimicis meis: viderunt me, et moverunt capita sua:
* Adjuva me Domine Deus meus.
V. Locuti sunt adversum me lingua dolosa, et sermonibus odii circumdederunt me.
R. Adjuva me Domine Deus meus.

[Lectio3]
Domus autem impleta est odore: mundus impletus est fama bona: nam odor bonus, fama bona est. Qui male vivunt, et Christiani vocantur, injuriam Christo faciunt: de qualibus dictum est, quod per eos nomen Domini blasphematur. Si per tales nomen Dei blasphematur, per bonos nomen Domini laudatur. Audi Apostolum: Christi bonus odor sumus, inquit, in omni loco. Dicitur et in Canticis canticorum: Oleum effusum est nomen tuum. Ad Apostolum reuoca intentionem: Christi, inquit, bonus odor sumus in omni loco, et in his qui salui fiunt,  et in his, qui pereunt.

[Responsory3]
R. Insurrexerunt in me viri iniqui absque misericordia, quaesierunt me interficere: et non pepercerunt in faciem meam spuere, et lanceis suis vulneraverunt me: et concussa sunt omnia ossa mea:
* Ego autem existimabam me tamquam mortuum super terram.
V. Effuderunt furorem suum in me: fremuerunt contra me dentibus suis.
R. Ego autem existimabam me tamquam mortuum super terram.
&Gloria
R. Insurrexerunt in me viri iniqui absque misericordia, quaesierunt me interficere: et non pepercerunt in faciem meam spuere, et lanceis suis vulneraverunt me: et concussa sunt omnia ossa mea: * Ego autem existimabam me tamquam mortuum super terram.

[Ant Laudes]
Faciem meam * non averti ab increpantibus, et conspuentibus in me.
Framea suscitare * adversus eos, qui dispergunt gregem meum.
 Appenderunt * mercedem meam triginta argenteis: quibus appretiatus sum ab eis.
Inundaverunt aquae * super caput meum: dixi, Perii: invocabo nomen tuum Domine Deus.
Labia insurgentium, * et cogitationes eorum vide Domine.

[Ant 2]
Clarifica me Pater * apud temetipsum claritate, quam habui priusquam mundus fieret.

[Oratio 2]
Da, quaesumus omnipotens Deus: ut qui in tot adversis ex nostra infirmitate deficimus; intercedente unigeniti Filii tui passione respiremus:
$Qui tecum

[Ant 3]
Non haberes * in me potestatem, nisi desuper tibi datum fuisset.

[Oratio 3]
Adjuva nos Deus salutaris noster, et ad beneficia recolenda, quibus nos instaurare dignatus es, tribue venire gaudentes.
$Per Dominum
