[Rank]
Feria V post Cineres;;Feria major;;2
[Rule]
Preces Feriales
[Lectio1]
Lectio sancti Evangelii secundum Matthaeum.
!Matt 8:5-13
In illo tempore: Cum introisset Jesus Capharnaum, accessit ad eum centurio, rogans eum, et dicens: Domine, puer meus jacet in domo paralyticus, et male torquetur. Et reliqua.
_
Homilia sancti Augustini Episcopi.
!Lib. 2. de Consensu Evangelist. cap. 20. tom. 4.
Videamus, utrum sibi de hoc servo centurionis Matthaeus Lucasque consentiant. Matthaeus enim dicit: Accessit ad eum centurio, rogans eum, et dicens: Puer meus jacet in domo paralyticus. Cui videtur repugnare quod ait Lucas: Et cum audisset de Jesu, misit ad eum seniores Judaeorum, rogans eum ut veniret, et sanaret servum ejus. At illi cum venissent ad Jesum, rogabant eum sollicite, dicentes ei: Quia dignus est ut hoc illi praestes: diligit enim gentem nostram, et synagogam ipse aedificavit nobis. Jesus autem ibat cum illis: et cum jam non longe esset a domo, misit ad eum centurio amicos, dicens: Domine, noli vexari: non enim dignus sum ut sub tectum meum intres.
[Responsory1]
R. Domine, puer meus jacet paralyticus in domo, et male torquetur:
* Amen dico tibi, ego veniam, et curabo eum.
V. Domine, non sum dignus ut intres sub tectum meum: sed tantum dic verbo, et sanabitur puer meus.
R. Amen dico tibi, ego veniam, et curabo eum.
[Lectio2]
Si enim hoc ita gestum est, quomodo erit verum, quod Matthaeus narrat, Accessit ad eum quidam centurio, cum ipse non accesserit, sed amicos miserit: nisi diligenter advertentes intelligamus, Matthaeum non omnimodo deseruisse usitatum morem loquendi? Non solum enim dicere solemus, accessisse aliquem etiam antequam perveniat illuc, quo dicitur accessisse: unde etiam dicimus, Parum accessit, vel multum accessit eo, quo appetit pervenire: verum etiam ipsam perventionem, cujus adipiscendi causa acceditur, dicimus plerumque factam, etsi eum, ad quem pervenit, non videat ille qui pervenit, cum per amicum pervenit ad aliquem, cujus ei favor est necessarius. Quod ita tenuit consuetudo, ut jam etiam vulgo perventores appellentur, qui potentium quorumlibet tamquam inaccessibiles animos, per convenientium personarum interpositionem, ambitionis arte pertingunt.
[Responsory2]
@Tempora/Quadp3-0:Responsory2
[Lectio3]
Non ergo absurde Matthaeus, etiam quod vulgo possit intelligi, per alios facto accessu centurionis ad Dominum, compendio dicere voluit: Accessit ad eum centurio. Verumtamen non negligenter intuenda est etiam sancti Evangelistae altitudo mysticae locutionis, secundum quam scriptum est in Psalmo: Accedite ad eum, et illuminamini. Proinde quia fidem centurionis, qua vere acceditur ad Jesum, ipse ita laudavit, ut diceret: Non inveni tantam fidem in Israël: ipsum potius accessisse ad Christum dicere voluit prudens Evangelista, quam illos, per quos verba sua miserat.
[Responsory3]
@Tempora/Quadp3-0:Responsory3
[Versum 2]
V. Repleti sumus mane misericordia tua.
R. Exsultavimus et delectati sumus.
[Ant 2]
Domine, * puer meus jacet paralyticus in domo, et male torquetur: Amen dico tibi, ego veniam, et curabo eum.
[Oratio 2]
Deus, qui culpa offenderis, poenitentia placaris: preces populi tui supplicantis propitius respice; et flagella tuae iracundiae, quae pro peccatis nostris meremur, averte.
$Per Dominum
[Versum 3]
V. Dirigatur, Domine, oratio mea.
R. Sicut incensum in conspectu tuo.
[Ant 3]
Domine, * non sum dignus ut intres sub tectum meum: sed tantum dic verbo, et sanabitur puer meus.
[Oratio 3]
Parce, Domine, parce populo tuo: ut dignis flagellationibus castigatus, in tua miseratione respiret.
$Per Dominum

