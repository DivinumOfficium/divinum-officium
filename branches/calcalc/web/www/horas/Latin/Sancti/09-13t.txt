[Rank]
Sexta die infra Octavam Nativitatis Beatae Mariae Virginis;;Semiduplex;;2;;ex Sancti/09-08

[Rule]
ex Sancti/09-08
9 lectiones
Doxology=Nat

[Lectio4]
Ex libro sancti Epiphanii Episcopi adversus haereses.
!Lib. 3. haeresi 78. post medium.
Beata Mater Dei Maria per Hevam significatur, quae per aenigma accepit, ut mater~
viventium vocetur. Eva etenim mater viventium vocata est, etiam postquam~
audivit: Terra es, et in terram reverteris, post transgressionem. Et mirum est,~
quod post transgressionem hoc magnum cognomen habuit. Et quod quidem pertinet ad~
rem sensibilem, ab illa Heva omnis hominum generatio deducta est in terra: hic~
autem vere a Maria haec vita mundo genita est, ut viventem gigneret, et fieret~
Maria mater viventium. Per aenigma igitur Maria mater viventium appellata est.

[Responsory4]
@Sancti/09-08:Responsory4

[Lectio5]
Hevae datum est operire corpus sensibile propter nuditatem sensibilem: Mariae~
vero datum est a Deo, ut pareret nobis Agnum et ovem, et ex gloria ipsius Agni~
et ovis fieret nobis velut a vellere in sapientia per virtutem ipsius indumentum~
incorruptibilitatis. Heva etiam mortis causa facta est hominibus: per ipsam enim~
mors ingressa est in mundum: Maria vero causa vitae, per quam genita est nobis~
vita, et per hanc Filius Dei advenit in mundum: et ubi abundavit peccatum, ibi~
superabundavit et gratia: et unde illata est mors, illinc processit et vita, ut~
vita pro morte fieret: et qui per mulierem nobis vita factus est, mortem ex~
muliere inductam excluderet. Et quoniam illic Heva, cum adhuc esset virgo, per~
inobedientiam transgressa est: e contrario per Virginem obedientia gratiae facta~
est, annuntiato adventu in carne de coelo, et vita aeterna.

[Responsory5]
@Sancti/09-08:Responsory5

[Lectio6]
De Maria accipitur (liceat mihi hoc dicere) quod scriptum est de Ecclesia:~
Relinquet homo patrem suum et matrem suam, et adhaerebit uxori suae: et erunt~
duo in carne una. Sanctus autem Apostolus dicit: Mysterium hoc magnum est, ego~
autem dico in Christo et Ecclesia. Et vide Scripturarum accuratam dicendi~
proprietatem, quod de Adam quidem dixit, formavit: de Heva vero non formatam~
esse, sed aedificatam. Accepit enim, inquit, unam de costis ejus, et aedificavit~
ipsi in uxorem. Quo ostendat, Dominum quidem de Maria efformasse sibi ipsi~
corpus, ab ipsa vero costa aedificatam esse Ecclesiam, in eo quod punctum et~
apertum est ipsius latus, et mysteria sanguinis et aquae, pretia redemptionis~
facta sunt.

[Responsory6]
@Sancti/09-08:Responsory6

[Lectio7]
Lectio sancti Evangelii secundum Matthaeum.
!Matt 1:1-17
Liber generationis Jesu Christi filii David, filii Abraham. Abraham genuit~
Isaac. Isaac autem genuit Jacob. Et reliqua.
_
Homilia S. Augustini Episcopi.
!Lib. 2. de consensu Evangelist. Cap. 1.
Matthaeus Evangelista sic orsus est: Liber generationis Jesu Christi filii David,~
filii Abraham. Quo exordio suo satis ostendit generationem Christi secundum~
carnem se suscepisse narrandam. Secundum hanc enim Christus filius hominis est:~
quod etiam se ipse saepissime appellat, commendans nobis quid misericorditer~
dignatus sit esse pro nobis. Nam illa superna et aeterna generatio, secundum~
quam Filius Dei unigenitus est ante omnem creaturam, quia omnia per ipsum facta~
sunt, ita ineffabilis est, ut de illa dictum a propheta intelligatur:~
Generationem ejus quis enarrabit?

[Responsory7]
@Sancti/07-02:Responsory7

[Lectio8]
Exsequitur ergo humanam generationem Christi Matthaeus, ab Abraham generatores~
commemorans, quos perducit ad Joseph virum Mariae, de qua natus est Jesus. Neque~
enim fas erat, ut ob hoc eum a conjugio Mariae separandum putaret, quod non ex~
ejus concubitu, sed virgo peperit Christum. Hoc enim exemplo magnifice insinuatur~
fidelibus conjugatis, etiam servata pari consensu continentia, posse permanere~
vocarique conjugium, non permixto corporis sexu, sed custodito mentis affectu:~
praesertim quia nasci eis etiam filius potuit sine ullo complexu carnali, qui~
propter solos gignendos filios adhibendus est

[Responsory8]
@Sancti/07-02:Responsory8

[Lectio9]
!Cap. 2.
Cum autem evidenter dicat Apostolus Paulus ex semine David secundum carnem~
Christum; ipsam quoque Mariam de stirpe David aliquam consanguinitatem duxisse,~
dubitare utique non debemus. Cujus feminae quoniam nec sacerdotale genus~
tacetur, insinuante Luca quod cognata ejus esset Elisabeth, quam dicit de~
filiabus Aaron: firmissime tenendum est, carnem Christi ex utroque genere~
propagatam, et regum scilicet, et sacerdotum; in quibus personis apud illum~
populum Hebraeorum etiam mystica unctio figurabatur, id est, chrisma, unde~
Christi nomen elucet, tanto ante etiam ista evidentissima significatione~
praenuntiatum.
&teDeum
