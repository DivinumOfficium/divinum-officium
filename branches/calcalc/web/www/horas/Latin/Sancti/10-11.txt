[Rank]
Maternitatis Beatae Mariae Virginis;;Duplex 2 classis;;5.1;;ex C11

[Rank1960]
Maternitatis Beatae Mariae Virginis;;Duplex 2 classis;;5;;ex C11

[Rule]
ex C11;
9 lectiones
Psalmi Dominica
Antiphonas horas
Doxology=Nat

[Ant Vespera]
Beata es, * Virgo Maria, quae omnium portasti Creatorem.;;109
Genuisti, * qui te fecit, et in aeternum permanes Virgo.;;112
Cum esset parvula, * placui Altissimo et de meis visceribus genui Deum et hominem.;;121
Benedicta filia * tu a Domino, quia per te fructum vitae communicavimus.;;126
Viderunt eam * filiae Sion, et beatam dixerunt, et reginae laudaverunt eam.;;147

[Capitulum Vespera]
!Sir 24:12-13
v. Qui creavit me, requievit in tabernaculo meo et dixit mihi: in Jacob inhabita, et in electis meis mitte radices.
$Deo gratias

[Versum 1]
V. Benedicta tu in mulieribus.
R. Et benedictus fructus ventris tui.

[Ant 1]
Cum jucunditate * Maternitatem Beatae Mariae semper Virginis celebremus.

[Oratio]
Deus, qui de beátæ Maríæ Vírginis útero Verbum tuum, Angelo nuntiánte, carnem suscipere voluísti: præsta supplicibus tuis: ut qui vere eam Genitricem Dei crédimus, ejus apud te intercessiónibus adjuvemur.
$Per eumdem

[Invit]
Maternitatem Beatae Mariae Virginis celebremus: * Christum eius Filium adoremus Dominum.

[Hymnus Matutinum]
v. Cæli Redémptor prætulit
Felicis alvum Vírginis,
Ubi futura victima
Mortale corpus induit.
_
Hæc Virgo nobis edidit
Nostræ salútis auspicem,
Qui nos redémit sánguine,
Pœnas crucemque pertulit.
_
Spes læta nostro e péctore
Pellat timores anxios:
Hæc quippe nostras lácrimas
Precesque defert Fílio.
_
Voces Parentis excipit,
Votisque Natus annuit:
Hanc quisque semper diligat,
Rebusque in arctis invocet.
_
Sit Trinitáti gloria,
Quæ Matris intactum sinum
Ditávit almo germine,
Laus sit per omne sæculum.
Amen.

[Lectio1]
De libro Ecclesiatici
!Sir 24:5-11
5 Ego ex ore Altissimi prodivi, primogenita ante omnem creaturam.
6 Ego feci in caelis ut oriretur lumen indeficiens, et sicut nebula texi omnem terram.
7 Ego in altissimis habitavi, et thronus meus in columna nubis.
8 Gyrum caeli circuivi sola, et profundum abyssi penetravi: in fluctibus maris ambulavi.
9 Et in omni terra steti: et in omni populo,
10 et in omni gente primatum habui:
11 et omnium excellentium et humilium corda virtute calcavi. Et in his omnibus requiem quaesivi, et in hereditate Domini morabor.

[Responsory1]
R. Felix es, sacra Virgo Maria, et omni laude dignissima:
* Ex qua ortus es Sol justitiae, Christus Deus noster, per quem salvati et redempti sumus.
V. Maternitatem Beatae Mariae Virginis cum gaudio celebremus.
R. Ex qua ortus es Sol justitiae, Christus Deus noster, per quem salvati et redempti sumus.

[Lectio2]
!Sir 24:12-16
12 Tunc praecepit, et dixit mihi Creator omnium: et qui creavit me, requievit in tabernaculo meo.
13 Et dixit mihi: In Jacob inhabita, et in Israel hereditare, et in electis meis mitte radices.
14 Ab initio et ante saecula creata sum, et usque ad futurum saeculum non desinam: et in habitatione sancta coram ipso ministravi.
15 Et sic in Sion firmata sum, et in civitate sanctificata similiter requievi, et in Jerusalem potestas mea.
16 Et radicavi in populo honorificato, et in parte Dei mei hereditas illius, et in plenitudine sanctorum detentio mea.

[Responsory2]
R. Sine tactu pudoris inventa est Mater Salvatoris:
* Qui caelum terramque regit, in tua se clausit viscera factus homo.
V. Benedicta tu in mulieribus, et benedictus fructus ventris tui.
R. Qui caelum terramque regit, in tua se clausit viscera factus homo.

[Lectio3]
!Sir 24:17-23
17 Quasi cedrus exaltata sum in Libano, et quasi cypressus in monte Sion:
18 quasi palma exaltata sum in Cades, et quasi plantatio rosae in Jericho:
19 quasi oliva speciosa in campis, et quasi platanus exaltata sum juxta aquam in plateis.
20 Sicut cinnamomum et balsamum aromatizans odorem dedi; quasi myrrha electa dedi suavitatem odoris:
21 et quasi storax, et galbanus, et ungula, et gutta, et quasi Libanus non incisus vaporavi habitationem meam, et quasi balsamum non mistum odor meus.
22 Ego quasi terebinthus extendi ramos meos, et rami mei honoris et gratiae.
23 Ego quasi vitis fructificavi suavitatem odoris: et flores mei fructus honoris et honestatis.

[Responsory3]
R. Multae filiae congregaverunt divitias, tu supergressa es universas:
* Speciosa facta es et suavis in deliciis tuis, Sancta Dei Genitrix.
V. Sentiant omnes tuum juvamen, quicumque celebrant tuam sanctam Maternitatem.
R. Speciosa facta es et suavis in deliciis tuis, Sancta Dei Genitrix.
&Gloria
R. Speciosa facta es et suavis in deliciis tuis, Sancta Dei Genitrix.

[Lectio4]
Sermo Sancti Leonis Papae
!Serm. 1 de Nativitate Domini
Virgo regia Davídicæ stirpis elígitur, quæ sacro gravidanda fœtu divinam humanamque prolem prius conciperet mente quam corpore: et ne superni ignara consílii ad inusitatos pavéret affatus, quod in ea operándum erat a Spíritu Sancto, colloquio didicit angelico, nec damnum credidit pudoris Dei Génitrix mox futura.  Cur enim de conceptiónis novitate despéret, cui efficiéntia de Altíssimi virtúte promittitur?  Confirmátur credéntis fides etiam præeuntis attestatióne miraculi.  Donátur Elisabeth inopináta fœcunditas, ut qui conceptum dederat sterili, datúrus non dubitarétur et Virgini.  Verbum ígitur Dei Fílius, qui in principio erat apud Deum, per quem facta sunt ómnia, et sine quo factum est nihil, propter liberándum hóminem ab æterna morte, factus est homo.

[Responsory4]
R. Gloriosae Virginis Mariae Maternitatem dignissimam recolamus:
* Cujus Dominus humilitatem respexit, quae Angelo nuntiante concepit Salvatorem mundi.
V.Christo canamus gloriam in hac sacra solemnitate mirabilis Genitricis Dei.
R. Cujus Dominus humilitatem respexit, quae Angelo nuntiante concepit Salvatorem mundi.

[Lectio5]
!Serm. 2 de Nativitate Domini
Ingréditur hæc ínfima Jesus Christus Dóminus noster de cæli sede descendens, et a paterna glória non recédens, novo ordine, nova nativitáte generatus.  Novo ordine, quia invisibilis in suis, visibilis factus est in nostris: incomprehensibilis vóluit comprehéndi: ante témpora manens, esse cœpit in témpore.  Nova autem nativitáte génitus est: concéptus a Vírgine, natus ex Vírgine, sine paternæ carnis concupiscéntia, sine maternæ integritátis injuria: quia futurum hóminum Salvatórem talis ortus decebat, qui et in se haberet humanæ substantiæ natúram, et humanæ carnis inquinaménta nescíret.  Origo dissímilis, sed natúra consímilis; humano usu et consuetúdine, quod crédimus, caret: sed divina potestate subnixum est, quod Virgo concéperit, Virgo pepérerit, Virgo permanserit.

[Responsory5]
R. Benedicta filia tu a Domino, quia per te fructum vitae communicavimus:
* Sola sine exemplo placuisti Domino nostro Jesu Christo.
V. Nostras deprecationes ne despicias, in necessitatibus nostris, sed a periculis cunctis libera nos, sancta Dei Genitrix.
R. Sola sine exemplo placuisti Domino nostro Jesu Christo.

[Lectio6]
Ex actis Pii Papae undecimi
_
Quum anno millesimo nongentésimo trigesimo primo, universo orbe catholico plaudente, sollemnia celebraréntur expleti sæculi décimi quinti, postquam in Ephesina synodo beáta Maria Virgo, de qua natus est Jesus, contra Nestorii hæresim Mater Dei a Pátribus, Cælestino Papa præeunte, conclamáta est, Summus Pontifex Pius undecimus faustíssimi eventus memóriam, perenni suæ pietátis testimonio perpetuandam vóluit.  Itaque quod jam in Urbe exstábat nóbile ephesinæ proclamatiónis monuméntum, triumphalem arcum in Basilica sanctæ Maríæ Majoris in Exquiliis, a decessore suo Xysto tertio mirábili opere musivo ornátum, témporis injuria fatiscéntem feliciter restituéndum una cum ala transversa Basilicæ munificéntia sua curávit.  Litteris vero encyclicis, œcumenici Concilii Ephesini genuinis líneamentis descriptis, ineffábile divinæ Maternitátis beátæ Maríæ Vírginis privilegium, pie copioseque illustrávit, ut tam excélsi mysterii doctrina altius fidelium ánimis insidéret.  Insimul autem benedictam inter omnes mulieres, Mariam Matrem Dei nazarenámque Familiam nobilíssimum præ ómnibus exemplum præpósuit imitándum tum dignitátis ac sanctitúdinis casti connubii tum educatiónis juventúti sancte tradendæ.  Demum ut neque liturgicum deésset monuméntum jussit ut festum divinæ Maternitátis beátæ Maríæ Vírginis cum Missa et Officio propriis die undecima Octobris sub ritu duplici secundæ classis quotannis ab univérsa Ecclésia celebrarétur.

[Responsory6]
R. Benedicta te inter mulieres, et benedictus fructus ventris tui:
* Unde hoc mihi, ut veniat Mater Domini mei ad me?
V. Respexit humilitatem ancillae suae, et fecit mihi magna qui potens est.
R. Unde hoc mihi, ut veniat Mater Domini mei ad me?
&Gloria
R. Unde hoc mihi, ut veniat Mater Domini mei ad me?

[Lectio7]
Lectio Sancti Evangelii secundum Lucam
!Luke 2:43-51
In illo témpore: Cum redirent, remánsit puer Jesus in Jerusalem, et non cognovérunt paréntes ejus.  Et réliqua.
_
Homilia sancti Bernardi Abbatis
!Homilia 1 de Laud. Virg. Matris
Deum et Dóminum Angelórum Maria suum fílium appellat, dicens: Fili, quid fecísti nobis sic?  Quis hoc audeat Angelórum?  Sufficit eis, et pro magno habent, quod cum sint spíritus ex conditióne, ex grátia facti sint et vocáti Angeli, testante David : Qui facit Angelos suos spíritus.  Maria vero matrem se agnoscens, majestátem illam, cui illi cum reveréntia serviunt, cum fiducia suum núncupat Fílium: nec dedignátur nuncupari Deus, quod esse dignátus est.  Nam paulo post subdit Evangelista: Et erat súbditus illis.  Quis?  Quibus?  Deus homínibus?  Deus, inquam, cui Angeli súbditi sunt, cui Principátus et Potestates obediunt, súbditus erat Maríæ.

[Responsory7]
R. Beata es, Virgo Maria, Dei Genitrix, quae credidisti Domino: perfecta sunt in te, quae dicta sunt tibi:
* Propterea benedixit te Deus in aeternum.
V. Diffusa est gratia in labiis tuis: intercede pro nobis ad Dominum Deum nostrum.
R. Propterea benedixit te Deus in aeternum.

[Lectio8]
Mirare utrúmlibet, et élige quod ámplius miréris, sive Fílii benigníssimam dignatiónem, sive Matris excelentíssimam dignitátem.  Utrimque stupor, utrimque miraculum.  Et quod Deus feminæ obtémperet, humilitas absque exemplo: et quod Deo fémina principétur, sublimitas sine socio.  In laudibus Vírginum singuláriter cánitur quod sequúntur Agnum quocúmque íerit.  Quibus ergo laudibus júdicas dignam, quæ etiam præit?  Disce homo obedire: disce terra subdi; disce pulvis obtemperare.  De Auctore tuo loquens Evangelista: Et erat, inquit, súbditus illis.  Erubesce superbe cinis: Deus se humíliat, et tu te exaltas?  Deus se homínibus subdit, et tu dominari gestiens homínibus tuo te præpónis Auctori?

[Responsory8]
R. Congratulamini mihi, omnes qui diligitis Dominum: quia, cum essem parvula, placui Altissimo:
* Et de meis visceribus genui Deum et hominem.
V. Beatam me dicent omnes generationes, quia ancillam humilem respexit Deus.
R. Et de meis visceribus genui Deum et hominem.
&Gloria
R. Et de meis visceribus genui Deum et hominem.

[Lectio9]
Felix Maria, cui nec humilitas defuit, nec virginitas!  Et quidem singuláris virginitas, quam non temerávit, sed honorávit fœcunditas.  Et nihilóminus specialis humilitas, quam non ábstulit, sed éxtulit fœcunda virginitas: et incomparábilis prorsus fœcunditas, quam virginitas simul comitátur et humilitas.  Quid horum non mirábile? quid non incomparábile? quid non singulare?  Mirum vero, si non hæsitas, in horum ponderatióne, quid tua judices dignius admiratióne, utrum videlicet potius stupenda sit fœcunditas in Vírgine, an in Matre integritas: sublimitas in prole, an cum tanta sublimitate humilitas: nisi quod indubitanter horum singulis præferenda sunt simul cuncta, et incomparabíliter excellentius est atque felicius ómnia percepisse quam aliqua.  Et quid mirum, si Deus, qui mirábilis cérnitur, et legitur in Sanctis suis, mirabiliórem se exhibuit in Matre sua?  Venerámini ergo cónjuges in carne corruptibili carnis integritátem: vos sacræ vírgines in Vírgine fœcunditátem.  Imitámini omnes hómines Dei Matris humilitátem.
&teDeum

[Ant Laudes]
Beata es * Virgo Maria, quae omnium portasti Creatorem.
Genuisti, * qui te fecit, et in aeternum permanes Virgo.
Cum esset parvula, * placui Altissimo et de meis visceribus genui Deum et hominem.
Benedicta filia * tu a Domino, quia per te fructum vitae communicavimus.
Viderunt eam * filiae Sion, et beatam dixerunt, et reginae laudaverunt eam.

[Capitulum Laudes]
!Sir 24:12-13
v. Qui creavit me, requievit in tabernaculo meo, et dixit mihi: in Jacob inhabita, et in electis meis mitte radices.
$Deo gratias

[Hymnus Laudes]
v. Te, Mater alma Numinis,
Orámus omnes supplices,
A fraude nos ut dæmonis
Tua sub umbra prótegas.
_
Ob pérditum nostrum genus
Primi parentis crimine,
Ad inclytum Matris decus
Te rex suprémus extulit.
_
Clementer ergo prospice
Lapsis Adami posteris:
A te rogátus Fílius
Deponat iram vindicem.
_
Jesu, tibi sit gloria,
Qui natus es de Vírgine, 
Cum Patre et almo Spiritu, 
In sempiterna sæcula.
Amen.

[Versum 2]
V. Germinavit radix Jesse: orta est stella ex Jacob.
R. Virgo peperit Salvatorem: te laudamus Deus noster.

[Ant 2]
Sancta Maria, * succurre miseris, juva pusíllanimes, refove flebiles, ora pro pópulo, interveni pro clero, intercede pro devoto femineo sexu: séntiant omnes tuum juvamen, quicúmque celebrant tuam admirábilem Maternitátem.

[Capitulum Tertia]
!Sir 24:12-13
v. Qui creavit me, requievit in tabernaculo meo, et dixit mihi: in Jacob inhabita, et in electis meis mitte radices.
$Deo gratias

[Versum 3]
V. Benedicta tu in mulieribus.
R. Et Benedictus fructus ventris tui.

[Ant 3]
Maternitas tua, * Dei Génitrix Virgo, gáudium annuntiávit universo mundo: ex te enim ortus est sol justítiæ, Christus Deus noster.