[Rank]
Immaculati Cordis Beatae Mariae Virginis;;Duplex II classis;;5.1;;ex C11

[Rank1960]
Immaculati Cordis Beatae Mariae Virginis;;Duplex II classis;;5;;ex C11

[Rule]
ex C11;
9 lectiones

[Ant 1]
Exsultavit cor meum * in Domino, et exaltatum est cornu meum in Deo meo, quia laetata sum in salutari tuo.

[Oratio]
Omnipotens sempiterne Deus, qui in Corde beatae Mariae Virginis dignum Spiritus Sancti habitaculum praeparasti: concede propitius; ut ejusdem immaculati Cordis festivitatem devota mente recolentes, secundum Cor tuum vivere valeamus.
$Per Dominum eiusdem

[Commemoratio 2]
!Commemoratio Ss. Timothei, Hippolyti et Symphoriani Mart.
@Commune/C3:Oratio proper
v. Oremus.
Auxilium tuum nobis, Domine, quaesumus, placatus impende: et intercedentibus beatis Martyribus tuis Timotheo, Hippolyto et Symphoriano, dexteram super nos tuae propitiationis extende.
$Per Dominum

[Lectio4]
Sermo Sancti Bernardini Senensis
!Ex sermone 9 de visitatione
Quis mortalium, nisi divino tutus oraculo, de vera Dei et hóminis Genitrice quidquam módicum, sive grande præsumat incircumcisis, immo pollutis lábiis nóminare, quam Pater ante sæcula Deus perpetuam prædestinávit in Vírginem, digníssimam Fílius elégit in Matrem, Spíritus Sanctus omnis gratiæ domicílium præparávit?  Quibus verbis ego homúnculus sensus altíssimos virgínei Cordis, sanctíssimo ore prolatos, éfferam, quibus non sufficit lingua ómnium Angelórum?  Dóminus enim ait: Bonus homo de bono thesáuro cordis profert bona; quod verbum potest étiam esse thesáurus.  Quis inter puros hómines mélior homo potest excogitari, quam illa, quæ meruit éffici Mater Dei, quæ novem mensibus in corde et in útero suo ipsum Deum hospitáta est?  Quis thesáurus melior, quam ipse divinus amor quo fornáceum cor Vírginis ardens erat?

[Lectio5]
De hoc ígitur Corde quasi de fornáce divini ardoris Virgo beáta prótulit verba bona, id est, verba ardentíssimæ caritátis.  Sicut enim a vase summo et optimo vino pleno, non potest exíre nisi optimum vinum; aut sicut a fornáce summi ardoris non egréditur nisi incendium fervens; sic quippe a Christi Matre exíre non pótuit verbum, nisi summi summeque divini amoris atque ardoris.  Sapiéntis quoque dóminæ et matronæ est pauca verba, sólida tamen atque sententiosa habére; proinde septem vícibus quasi septem verba tantum miræ senténtiæ et virtútis a Christi benedictíssima Matre legúntur dicta, ut mystice ostendátur ipsam fuísse plenam grátia septiformi.  Cum Angelo bis tantúmmodo est locuta.  Cum Elisabeth bis étiam.  Cum Fílio étiam bis, semel in templo, secundo in núptiis.  Cum minístris semel.  Et in his ómnibus semper valde parum locuta est; excepto quod in laude Dei et gratiárum actióne se ámplius dilatávit, scílicet, quum ait: Magníficat ánima mea Dóminum.  Ubi non cum hómine, sed cum Deo locuta fuit.  Hæc septem verba secúndum septem amoris procéssus et actus sub miro gradu et ordine sunt proláta; quasi sint septem flammæ fornácei Cordis ejus.

[Lectio6]
!Ex ecclesiasticis documentis
Cultum liturgicum, quo Cordi Immaculáto Vírginis Maríæ débitus tribúitur honor, cuique plures viri sancti ac mulieres viam pararunt, ipsa Apostolica Sedes primum approbávit ineunte sæculo undevicésimo, cum Pius Papa septimus festum Puríssimi Cordis Maríæ Vírginis instituit, ab ómnibus diœcesibus et religiosis familiis, quæ id petiíssent, pie sancteque agéndum: quod postmodum Pius Papa nonus Officio ac Missa propria auxit.  Ardens autem studium atque optátum, jam sæculo décimo septimo exortum et in dies invaléscens, ut nempe ejusmodi festum, majori solemnitate donátum, totius Ecclésiæ commune efficerétur, Summus Póntifex Pius duodecimus benígne excípiens anno millésimo nongentésimo quadragésimo secundo, bello atrocíssimo per orbem fere totum ingravescente, infínitas populórum ærúmnas míserans, pro sua in Matrem cælestem pietáte ac fiducia genus hóminum univérsum illíus Cordi benigníssimo obsecratióne solemni enixe commendávit, atque in honórem ejusdem Immaculáti Cordis festum cum Officio et Missa propriis in perpétuum ubíque celebrándum indixit.

[Lectio7]
Lectio sancti Evangelii secundum Joannem.
!Joannes 19:25-27
In illo témpore: Stábant juxta crucem Jesu Mater ejus, et soror Matris ejus María Cléophæ, et María Magdalene.  Et réliqua.
_
Homilia sancti Roberti Bellarmino Episcopi
!De septem verbis Christi in Cruce cap. 12
Onus et jugum impósitum a Dómino sancto Joánni, ut Vírginis Matris curam géreret, vere fuit jugum suáve et onus leve.  Quis enim non libentíssime cohabitáret Matri illi, quæ Verbum incarnátum in útero novem mensibus portávit, et illi totos trigínta annos devotíssime dulcissiméque cohabitávit?  Quis non invídeat dilecto Dómini, qui in abséntia Fílii Dei præséntiam obtinuit Matris Dei?  Sed, nisi fallor, possumus et nos a benignitate Verbi nostri causa incarnáti et ex dilectióne nimia nostri causa crucifixi, précibus impetrare, ut dicat et nobis: Ecce Mater tua; et Matri suæ de nobis dicat: Ecce fílius tuus.

[Responsory7]
R. Felix namque es, sacra Virgo Maria, et omni laude dignissima:
* Quia ex te ortus est sol justitiae, Christus Deus noster.
V. Ora pro populo, interveni pro clero, intercede pro devoto femineo sexu: sentiant omnes tuum juvamen, quicumque celebrant tuam solemnem Commemorationem.
R. Quia ex te ortus est sol justitiae, Christus Deus noster.

[Lectio8]
Non est avarus pius Dóminus gratiárum, dúmmodo ad thronum gratiæ ejus cum fide et fiducia et non ficto corde, sed vero et sincero accedamus.  Qui nos coherédes esse vóluit regni Patris sui, non dedignábitur certe nos coherédes habére amoris Matris suæ.  Sed nec ipsa Virgo benigníssima gravábitur multitúdine filiórum, cum sinum amplíssimum habeat et valde cupiat nullum perire ex his, quos Fílius suus tam pretióso sánguine et tam pretiósa morte redémit.  Adeámus ergo cum fiducia ad thronum gratiæ Christi, et suppliciter nec sine lácrimis ab eo petámus, ut de unoquoque nostrum Matri suæ dicat: Ecce fílius tuus; et unicuíque nostrum de Matre sua dicat: Ecce Mater tua.

[Lectio9]
Quam bene nobis erit sub præsidio tantæ Matris?  Quis nos detráhere audébit de sinu ejus?  Quæ nos tentátio superare póterit, confidéntes in patrocinio Matris Dei et nostræ?  neque nos primi érimus in tanti consecutióne beneficii.  Multi nos præcessérunt; multi, inquam, ad singulare et plane maternum patronícium tantæ Vírginis accessérunt, et nemo confúsus aut tristis dimissus est, sed omnes hílares et gaudéntes, freti patrocinio tantæ Matris.  De qua enim scriptum est: Ipsa cónteret caput tuum, in ea confídunt, se quoque fidénter ambulatúros super áspidem et basilíscum, et conculcatúros leónem et dracónem.  Neque enim vidétur posse perire is, de quo dictum sit Virgini a Christo: Ecce fílius tuus, dummodo et ipse non surda aure audiat, quod ei Christus dixerit: Ecce Mater tua.
&teDeum

[Ant 2]
O beata Virgo * Maria: tu gratiae Mater, tu spes mundi, exaudi nos filios tuos clamantes ad te.
