[Rank]
S. Joannis Mariae Vianney Confessoris;;Duplex;;3;;vide C5

[Rule]
vide C5;mtv
9 lectiones

[Oratio]
Omnipotens et misericors Deus, qui sanctum Joannem Mariam pastorali studio et jugi orationis ac poenitentiae ardore mirabilem effecisti: da, quaesumus; ut ejus exemplo et intercessione, animas fratrum lucrari Christo, et cum eis aeternam gloriam consequi valeamus.
$Per eumdem

[Lectio4]
Joannes Maria Vianney, in pago Dardilly, dioecesis Lugdunensis, piis ruricolis ortus, ab infantia plura dedit sanctitatis indicia. Cum octennis oves custodiret, modo puerulos, ad imaginem Deiparae genuflexos, Rosarium verbo et exemplo edocere, modo sorori vel alteri commisso grege, secretiorem lucum petere solebat, quo expeditior ante simulacrum Virginis orationi vacaret. Pauperum amantissimus, eos turmatim in patris domum deducere et omnimodo adjuvare in deliciis habebat. Litteris imbuendus, parocho vici Ecully traditus est; sed ut erat tardioris ingenii, in studiis fere insuperabiles expertus est difficultates. Jejunio et oratione divinam opem imploravit, et facilitatem discendi rogaturus, tumulum sancti Francisci Regis, stipem quaeritans, adivit. Theologiae curriculo operose confecto, satis idoneus inventus est, qui sacris initiaretur.

[Lectio5]
In pago Ecully, praeeunte parocho, cujus vicarius renuntiatus fuerat, potiores pastoralis perfectionis gradus totis viribus attingere contendit. Elapso triennio, in viculum Ars, qui non ita multo post dioecesi Bellicensi adscriptus est, quasi Angelus de caelo fuit missus et omnino squalentis ac desertae suae paroeciae faciem florentissime renovavit. In conscientiis judicandis ac moderandis ad plurimas horas quotidie assiduus, frequentem Eucharistiae usum invexit, pias sodalitates instauravit: mirum autem in modum teneram in Immaculatam Virginem animis pietatem indidit. Ratus vero pastoris esse, flagitia concreditae plebis expiare, nec orationibus, nec vigiliis, macerationibus et continuis jejuniis parcebat. Tantam viri Dei virtutem cum Satan ferre non posset, eum vexationibus primum, dein aperto certamine adortus est; sed atrocissimas afflictiones patienter tolerabat Joannes Maria.

[Lectio6]
Invitabatur saepius a curionibus vicinis ut, Missionariorum more, animarum saluti, qua concionando, qua confessiones excipiendo consuleret et singulis praesto semper erat. Studio gloriae Dei incensus, effecit, ut pia Missionum exercitia in amplius centum paroeciis, constituto perpetuo censu, instituerentur. Inter haec, Deo servum suum miraculis et charismatibus illustrante, orta est celebris illa peregrinatio, qua, per vicennium centum fere millia hominum cujusque ordinis et aetatis, quotannis Ars confluxerint non solum e Galliae et Europae, sed etiam Americae dissitis provinciis. Laboribus potius quam senio consumptus, praenuntiato suae mortis die, in osculo Domini quievit, die quarta Augusti, anno millesimo octingentesimo quinquagesimo nono, annos natus tres ac septuaginta. Quem multis clarum miraculis, Pius decimus inter Beatos, Pius vero undecimus inter Sanctos Caelites anno sacro adscripsit, ejusque festum ad universam Ecclesiam extendit; anno vero quinquagésimo sacerdótii sui ómnium parochórum cæléstem patrónum constítuit. 

[Lectio93]
!Pro Vigila S. Laurentii Martyris
Lectio sancti Evangelii secundum Matthaeum.
!Matt 16:24-27
In illo tempore: Dixit Jesus discipulis suis: Si quis vult post me venire, abneget semetipsum, et tollat crucem suam, et sequatur me. Et reliqua.
_
Homilia sancti Gregorii Papae.
!Homilia 32. in Evang.
Quia Dominus ac Redemptor noster novus homo venit in mundum, nova praecepta dedit mundo. Vitae etenim nostrae veteri in vitiis enutritae contrarietatem opposuit novitatis suae. Quid enim vetus, quid carnalis homo noverat, nisi sua retinere, aliena rapere, si posset; concupiscere, si non posset? Sed caelestis medicus singulis quibusque vitiis obviantia adhibet medicamenta. Nam sicut arte medicinae calida frigidis, frigida calidis curantur: ita Dominus noster contraria opposuit medicamenta peccatis, ut lubricis continentiam, tenacibus largitatem, iracundis mansuetudinem, elatis praeciperet humilitatem.

[Lectio94]
Joánnes María Vianney, in pago Dardilly Dioecésis Lugdunénsis, piis rurículis ortus, plura dedit sanctitátis indícia. Cum octénnis oves custodíret, puérulos ad imáginem Deíparæ genufléxos, Rosárium verbo et exémplo edocére solébat, et agris coléndis addíctus, de cæléstibus meditabátur. Páuperum amantíssimus, eos omnímodo adjuváre in delíciis hábuit. Ut erat tardióris ingénii, divína ope imploráta, ac theologíæ cursu operóse confécto, dignus hábitus est qui sacris initiarétur. Párochus renuntiátus, omníno squaléntis ac desértæ paroeciæ fáciem florentíssime renovávit. In consciéntiis judicándis ac moderándis quotídie assíduus, atrocíssimas Sátanæ vexatiónes patiénter tolerávit. Pia Missiónum exercítia in ámplius centum paroeciis instítuit. Cum autem humíllime de se sentíret, sancto fidélium desidério, in suam paroeciam illum viséndi grátia étiam ex díssitis provínciis accurréntium, se subdúcere conabátur. Labóribus pótius quam sénio conféctus prænuntiáto suæ mortis die, in Dómino quiévit, die quarta Augústi anno millésimo octingentésimo quinquagésimo nono, annos natus tres ac septuagínta. Quem tot clarum miráculis Pius décimus inter Beátos, Pius undécimus inter Sanctos cælites anno sacro adscrípsit, anno vero quinquagésimo sacerdótii sui ómnium parochórum cæléstem Patrónum constítuit.
&teDeum
