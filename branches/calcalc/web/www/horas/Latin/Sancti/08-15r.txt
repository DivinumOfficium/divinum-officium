[Rank]
In Assumptione Beatae Mariae Virginis;;Duplex I classis cum Octava Communi;;6.5;;ex C11

[Rule]
ex C11;
9 lectiones
Psalmi Dominica
Antiphonas Horas
Doxology=Nat

[Ant Vespera]
Assumpta est * Maria in caelum: gaudent Angeli, laudantes benedicunt Dominum.;;109
Maria Virgo * assumpta est ad aethereum thalamum, in quo Rex regum stellato sedet solio.;;112
In odorem * unguentorum tuorum currimus: adolescentulae dilexerunt te nimis.;;121
Benedicta filia * tu a Domino: quia per te fructum vitae communicavimus.;;126
Pulchra es * et decora, filia Jerusalem, terribilis ut castrorum acies ordinata.;;147

[Hymnus Vespera]
v. O prima, Virgo, pródita
E Conditóris spíritu,
Prædestináta Altíssimi
Gestáre in alvo Fílium;
_
Tu perpes hostis fémina
Prænuntiáta daemonis,
Oppléris una grátia
Intamináta orígine.
_
Tu ventre Vitam cóncipis,
Vitámque ab Adam pérditam,
Diæ litándæ Víctimæ
Carnem minístrans, íntegras.
_
Merces piáclo débita
Devícta mors te déserit,
Almíque consors Fílii
Ad astra ferris córpore.
_
Tanta corúscans glória,
Natúra cuncta extóllitur,
In te vocáta vérticem
Decóris omnis tángere.
_
Ad nos, triúmphans, éxsules,
Regína, verte lúmina,
Cæli ut beátam pátriam,
Te, consequámur áuspice.
_
Jesu, tibi sit glória,
Qui natus es de Vírgine,
Cum Patre et almo Spíritu,
In sempitérna saecula.
Amen.

[Capitulum Vespera]
!Judith 13:22-23
v. Benedixit te Dóminus in virtúte sua, quia per te ad níhilum redégit inimícos nostros. Benedícta es tu, fília, a Dómino Deo excélso, præ ómnibus muliéribus super terram.
$Deo gratias

[Versum 1]
V. Exaltata est sancta Dei Genitrix.
R. Super choros Angelorum ad caelestia regna.

[Ant 1]
Virgo prudentissima * quo progrederis, quasi aurora valde rutilans? Filia Sion tota formosa et suavis es, pulchra ut luna, electa ut sol.

[Oratio]
Omnipotens sempitérne Deus, qui Immaculátam Vírginem Maríam, Fílii tui Genitrícem, córpore et ánima ad cæléstem glóriam assumpsísti: concéde, quaesumus; ut ad supérna semper inténti, ipsíus glóriæ mereámur esse consórtes.
$Per eumdem

[Invit]
Venite adoremus Regem regum, * Cujus hodie ad aethereum Virgo mater assumpta est caelum.

[Hymnus Matutinum]
v. Surge! Jam terris fera bruma cessit,
Ridet in pratis decus omne florum,
Alma quæ Vitæ Génitrix fuísti,
Surge, María! 	
_
Lílium fulgens velut in rubéto,
Mortis auctórem teris una, carpens
Sóntibus fructum pátribus negátum
Arbore vitæ. 	
_
Arca non putri fabricáta ligno
Manna tu servas, fluit unde virtus,
Ipsa qua surgent animáta rursus
Ossa sepúlcris. 	
_
Præsidis mentis dócilis minístra,
Haud caro tabo pátitur resólvi;
Spíritus imo sine fine consors
Tendit ad astra. 	
_
Surge! Dilécto pete nixa cælum,
Sume consértum diadéma stellis,
Teque natórum récinens beátam
Excipe carmen. 	
_
Laus sit excélsæ Tríadi perénnis,
Quæ tibi, Virgo, tríbuit corónam,
Atque regínam statuítque nostram
Próvida matrem.
Amen. 	

[Ant Matutinum]
Exaltata est * sancta Dei Genitrix super choros Angelorum ad caelestia regna.;;8
Paradisi portae * per te nobis apertae sunt, quae hodie gloriosa cum Angelis triumphas.;;18
Benedicta tu * in mulieribus, et benedictus fructus ventris tui.;;23
V. Exaltata est sancta Dei Genitrix.
R. Super choros Angelorum ad caelestia regna.
Specie tua * et pulchritudine tua intende, prospere procede, et regna.;;44
Sanctificavit * tabernaculum suum Altissimus.;;45
Gloriosa * praedicantur de te, Virgo Maria.;;86
V. Assumpta est Maria in caelum: gaudent Angeli.
R. Laudantes benedicunt Dominum.
Gaude Maria Virgo, * cunctas haereses sola interemisti in universo mundo.;;95
Caeli annuntiant * justitiam ejus, et omnes populos vident gloriam ejus.;;96
Cantate Domino * canticum novum, quia mirabilia fecit in te, o Maria.;;97
V. Maria Virgo assumpta est ad aethereum thalamum.
R. In quo Rex regum stellato sedet solio.

[Lectio1]
De libro Génesis
!Gen 3:9-15
9 Vocavítque Dóminus Deus Adam, et dixit ei: Ubi es?
10 Qui ait: Vocem tuam audívi in paradiso; et tímui eo quod nudus essem, et abscóndi me.
11 Cui dixit: Quis enim indicávit tibi quod nudus esses, nisi quod ex ligno de quo præcéperam tibi ne coméderes, comedísti?  
12 Dixitque Adam: Mulier quam dedísti mihi sociam, dedit mihi de ligno, et comédi.
13 Et dixit Dóminus Deus ad mulíerem: Quare hoc fecísti?  Quæ respóndit: Serpens decepit me, et comédi.
14 Et ait Dóminus Deus ad serpentem: Quia fecísti hoc, maledictus es inter ómnia animántia et bestias terræ; super pectus tuum gradiéris, et terram cómedes cunctis diébus vitæ tuæ.
15 Inimicítias ponam inter te et mulíerem, et semen tuum et semen illíus; ipsa cónteret caput tuum, et tu insidiáberis calcaneo ejus.

[Responsory1]
R. Vidi speciosam sicut columbam, ascendentem desuper rivos aquarum: cujus inaestimabilis odor erat nimis in vestimentis ejus:
* Et sicut dies verni circumdabant eam flores rosarum et lilia convallium.
V. Quae est ista quae ascendit per desertum sicut virgula fumi, ex aromatibus myrrhae et thuris?
R. Et sicut dies verni circumdabant eam flores rosarum et lilia convallium.

[Lectio2]
!1 Cor 15:20-26
20 Christus resurréxit a mórtuis, primítiæ dormiéntium; 
21 quóniam quidem per hóminem mors, et per hóminem resurréctio mortuórum.
22 Et sicut in Adam omnes moriúntur, ita et in Christo omnes vivificabúntur; 
23 unusquísque autem in suo ordine: primítiæ Christus; deinde ii qui sunt Christi, qui in adventu ejus credidérunt.  
24 Deinde finis, cum tradíderit regnum Deo et Patri, cum evacuáverit omnem principátum, et potestátem, et virtútem.  
25 Oportet autem illum regnare, donec ponat omnes inimícos sub pédibus ejus.
26 Novíssima autem inimica destruétur mors.

[Responsory2]
R. Sicut cedrus exaltata sum in Libano, et sicut cypressus in monte Sion: quasi myrrha electa
* Dedi suavitatem odoris.
V. Et sicut cinnamomum et balsamum aromatizans.
R. Dedi suavitatem odoris.

[Lectio3]
!1 Cor 15:53-57
53 Oportet enim corruptíbile hoc indúere incorruptiónem, et mortale hoc indúere immortalitátem.
54 Cum autem mortale hoc indúerit immortalitátem, tunc fiet sermo qui scriptus est: Absorpta est mors in victoria.  
55 Ubi est, mors, victoria tua? ubi est, mors, stimulus tuus?  
56 Stimulus autem mortis peccátum est, virtus vero peccáti lex.
57 Deo autem grátias, qui dedit nobis victoriam per Dóminum Jesum Christum.

[Responsory3]
R. Quae est ista quae processit sicut sol, et formosa tamquam Jerusalem?
* Viderunt eam filiae Sion, et beatam dixerunt, et reginae laudaverunt eam.
V. Et sicut dies verni circumdabant eam flores rosarum et lilia convallium.
R. Viderunt eam filiae Sion, et beatam dixerunt, et reginae laudaverunt eam.
&Gloria
R. Viderunt eam filiae Sion, et beatam dixerunt, et reginae laudaverunt eam.

[Lectio4]
Sermo sancti Joannis Damasceni.
!Orat 2. de Dormit. B. M. V. post init.
Hodie sacra et animata arca Dei viventis, quae suum in utero concepit Creatorem, requiescit in templo Domini, quod nullis est exstructum manibus: et David exsultat ejus parens, et cum eo choros ducunt Angeli, celebrant Archangeli, Virtutes glorificant, Principatus exsultant, Potestates collaetantur, gaudent Dominationes, Throni festum diem agunt, laudant Cherubim, gloriam ejus praedicant Seraphim. Hodie Eden novi Adam paradisum suscipit animatum, in quo soluta est condemnatio, in quo plantatum est lignum vitae, in quo operta fuit nostra nuditas.

[Responsory4]
R. Ornatam monilibus filiam Jerusalem Dominus concupivit:
* Et videntes eam filiae Sion, beatissimam praedicaverunt, dicentes: Unguentum effusum nomen tuum.
V. Astitit regina a dextris tuis in vestitu deaurato, circumdata varietate.
R. Et videntes eam filiae Sion, beatissimam praedicaverunt, dicentes: Unguentum effusum nomen tuum.

[Lectio5]
Hodie Virgo immaculata, quae nullis terrenis inquinata est affectibus, sed caelestibus educata cogitationibus, non in terram reversa est; sed, cum esset animatum caelum, in caelestibus tabernaculis collocatur. Ex qua enim omnibus vera vita manavit, quomodo illa mortem gustaret? Sed cedit legi latae ab eo quem genuit; et ut filia veteris Adam, veterem sententiam subiit: (nam et ejus Filius, qui est vita ipsa, eam non recusavit) ut autem Dei viventis Mater, ad illum ipsum digne assumitur.

[Responsory5]
R. Beatam me dicent omnes generationes:
* Quia fecit mihi Dominus magna qui potens est, et sanctum nomen ejus.
V. Et misericordia ejus a progenie in progenies timentibus eum.
R. Quia fecit mihi Dominus magna qui potens est, et sanctum nomen ejus.

[Lectio6]
Ex Actis Pii Papæ duodécimi
_
Quóniam vero univérsa Ecclésia fidem in corpóream beátæ Maríæ Vírginis Assumptiónem per sæculórum decúrsum manifestávit, et totíus orbis Epíscopi prope unánimi consensióne petiérunt ut hæc véritas, quæ Sacris Lítteris innítitur, Christifidélium ánimis pénitus est ínsita, ceterísque revelátis veritátibus plane cónsona, tamquam divínæ et cathólicæ fídei dogma definirétur, Pius duodécimus Póntifex Máximus, totíus Ecclésiæ votis ánnuens, státuit hoc Beátæ Maríæ Vírginis privilégium solémniter renuntiáre. Itaque die prima Novémbris anni máximi Jubilæi millésimi nongentésimi quinquagésimi, Romæ ad foro ad sancti Petri Basílicam paténte, plurimórum Sanctæ Románæ Ecclésiæ Cardinálium atque Episcopórum ex díssitis étiam regiónibus astánte cœtu, coram ingénti Christifidélium multitúdine, univérso cathólico orbe plaudénte, corpóream Beátæ Maríæ Vírginis Assumptiónem in cælum infallíbili oráculo in hæc verba proclamávit: Postquam súpplices étiam atque étiam ad Deum admóvimus preces, ac Veritátis Spíritus lumen invocávimus, ad Omnipoténtis Dei glóriam, qui peculiárem benevoléntiam suam Maríæ Vírgini dilargítus est, ad sui Fílii honórem, immortális sæculórum Regis ac peccáti mortísque victóris, ad ejúsdem augústæ Matris augéndam glóriam et ad totíus Ecclésiæ gáudium exsultationémque, auctoritáte Dómini Nostri Jesu Christi, Beatórum Apostolórum Petri et Pauli ac Nostra pronuntiámus, declarámus et definímus revelátum dogma esse: Immaculátam Deíparam semper Vírginem Maríam, expléto terréstris vitæ cursu, fuísse córpore et ánima ad cæléstem glóriam assúmptam.

[Responsory6]
R. Beata es Virgo Maria, quae Dominum portasti Creatorem mundi:
* Genuisti qui te fecit, et in aeternum permanes Virgo.
V. Ave Maria, gratia plena: Dominus tecum.
R. Genuisti qui te fecit, et in aeternum permanes Virgo.
&Gloria
R. Genuisti qui te fecit, et in aeternum permanes Virgo.

[Lectio7]
Léctio sancti Evangélii secúndum Lucam
!Luc 1:41-50
In illo témpore: Repléta est Spíritu Sancto Elísabeth et exclamávit voce magna, et dixit: Benedícta tu inter mulíeres. Et réliqua.
_
Homilía sancti Petri Canísii Presbyteri
!De Maria Deipara Virgine, lib. 5, c. 6
Férias Deíparæ sacras, ut frequénter, ita reverénter perágit Ecclésia, certo intélligens, Deo gratum, et christifidélibus dignum, hoc esse offícium, quo inter beátos et beátas omnes beatíssima Dómini et Dei nostri mater, certis anni tempóribus ac públicis cæremóniis sæpenúmero celebrátur. Inter has autem férias, quæ tot sæculis religióse háctenus observántur, festum Assumptiónis máximum reputátur, locúmque príncipem tenet. Nec dies quidem ullus Maríæ lætior feliciórque cóntigit, si et ánimæ et córporis felicitátem eo die illi collátam rite contemplémur: ideóque si ántea unquam, tunc vel máxime spíritus et ánima et corpus ejus in Deum vivum mirabíliter exsultávit, ípsaque summo jure dícere pótuit: Respéxit humilitátem ancíllæ suæ: Ecce enim ex hoc beátam me dicent omnes generatiónes: quia fecit mihi magna qui potens est.
	
[Responsory7]
R. Diffusa est gratia in labiis tuis:
* Propterea benedixit te Deus in aeternum.
V. Myrrha, et gutta, et casia a vestimentis tuis, a domibus eburneis, ex quibus delectaverunt te filiae regum in honore tuo.
R. Propterea benedixit te Deus in aeternum.

[Lectio8]
Quare nos étiam, qui te Filiúmque tuum amámus, o ter beáta et vere augústa Mater, non póssumus huic præcláræ et incomparábili felicitáti tuæ non ex ánimo gratulári, quandóquidem quæcúmque a Dómino tibi et de te dicta sunt, tam pulchro éxitu concludúntur, ac omni ex parte tandem perficiúntur. Beáta quæ non modo credidísti, sed fídei étiam omnísque virtútis fructum et finem hódie consecúta es, et ejus quem tantópere amásti atque desiderásti, jucundíssimo conspéctu nunc demum pérfrui meruísti. Emanuélem in castéllum mundi hujus intrántem, tamquam hóspitem, hóspita excepísti: hódie ab illo vicíssim in regále suum palátium excíperis, et tamquam mater tali Salomóne digna magnífice primum honoráris.

[Responsory8]
R. Beata es Virgo Maria, Dei Genitrix, quae credidisti Domino: perfecta sunt in te quae dicta sunt tibi: ecce exaltata es super choros Angelorum:
* Intercede pro nobis ad Dominum Deum nostrum.
V. Ave Maria, gratia plena, Dominus tecum.
R. Intercede pro nobis ad Dominum Deum nostrum.
&Gloria
R. Intercede pro nobis ad Dominum Deum nostrum.

[Lectio9]
Felix dies, qui tam pretiósum munus de hujus mundi desérto transmísit, et ad sanctam æternámque civitátem ita perdúxit, ut commúne et incredíbile gáudium, nec minor admirátio cælítibus ómnibus crearétur. Felix dies, qui sponsæ languéntis tam ardéntibus quam diutúrnis desidériis satisfécit, ut quod quæsíverat inveníret, quod petíverat accíperet, quod exspectárat secúra possidéret, nimírum in illa summi æterníque boni perfécta visióne atque fruitióne pénitus conquiéscens. Felix dies, qui ancíllam Dómini humíllimam eo usque provéxit ac éxtulit, ut præstantíssima cæli Regína, mundíque Dómina efficerétur, et ne áltius quidem posset assúrgere, quóniam in Regni sólio sublimáta, post Christum gloriósa resédit. Felix hic planéque venerándus dies est, qui Regínam et Matrem nobis poténtem simul et cleméntem in regno Dei constítuit ac confirmávit, ut eámdem, quæ Júdicis mater assídue manet, matrem misericórdiæ nobis favéntem, apud Christum patrocinántem, nostræque salútis negótia fidéliter procurántem habeámus.
&teDeum

[Ant Laudes]
Assumpta est * Maria in caelum: gaudent Angeli, laudantes benedicunt Dominum.
Maria Virgo * assumpta est ad aethereum thalamum, in quo Rex regum stellato sedet solio.
In odorem * unguentorum tuorum currimus: adolescentulae dilexerunt te nimis.
Benedicta filia * tu a Domino: quia per te fructum vitae communicavimus.
Pulchra es * et decora, filia Jerusalem, terribilis ut castrorum acies ordinata.

[Capitulum Laudes]
!Judith 13:22-23
v. Benedixit te Dóminus in virtúte sua, quia per te ad níhilum redégit inimícos nostros. Benedícta es tu, fília, a Dómino Deo excélso, præ ómnibus muliéribus super terram.
$Deo gratias

[Hymnus Laudes]
v. Solis, o Virgo, rádiis amícta,
Bis caput senis redimíta stellis,
Luna cui præbet pédibus scabéllum
Inclita fulges.
_
Mortis, inférni domitríxque noxæ,
Assides Christo studiósa nostri,
Teque regínam célebrat poténtem
Terra polúsque.
_
Damna sed perstat sóboli minári
Créditæ quondam tibi dirus anguis;
Mater, huc clemens ades, et malígni
Cóntere collum.
_
Asseclas diæ fídei tuére,
Tránsfugas adduc ad ovíle sacrum,
Quas diu gentes tegit umbra mortis
Undique coge.
_
Sóntibus mitis véniam precáre,
Adjuva flentes, ínopes et ægros,
Spes mica cunctis per acúta vitæ
Certa salútis.
_
Laus sit excélsæ Tríadi perénnis,
Quæ tibi, Virgo, tríbuit corónam,
Atque regínam statuítque nostram
Próvida matrem.
Amen.

[Versum 2]
V. Exaltata est sancta Dei Genitrix.
R. Super choros Angelorum ad caelestia regna.

[Ant 2]
Quae est ista, * quae ascendit sicut aurora consurgens, pulchra ut luna, electa ut sol, terribilis ut castrorum acies ordinata?

[Capitulum Tertia]
!Judith 13:22-23
v. Benedixit te Dóminus in virtúte sua, quia per te ad níhilum redégit inimícos nostros. Benedícta es tu, fília, a Dómino Deo excélso, præ ómnibus muliéribus super terram.
$Deo gratias

[Responsory Tertia]
R.br. Exaltata est * Sancta Dei Genitrix.
R. Exaltata est * Sancta Dei Genitrix.
V. Super choros Angelorum ad caelestia regna.
R. Sancta Dei Genitrix.
&Gloria
R.Exaltata est * Sancta Dei Genitrix.
_
V. Assumpta est Maria in caelum, gaudent Angeli.
R. Laudantes benedicunt Dominum.

[Capitulum Sexta]
!Judith 13:24-25
v. Benedictus Dóminus, quia hódie nomen tuum ita magnificávit, ut non recédat laus tua de ore hóminum.
$Deo gratias

[Responsory Sexta]
R.br. Assumpta est Maria in caelum, * Gaudent Angeli.
R. Assumpta est Maria in caelum, * Gaudent Angeli.
V. Laudantes benedicunt Dominum.
R. Gaudent Angeli.
&Gloria
R. Assumpta est Maria in caelum, * Gaudent Angeli.
_
V. Maria Virgo assumpta est ad aethereum thalamum.
R. In quo Rex regum stellato sedet solio.

[Capitulum Nona]
!Judith 15:10
v. Tu glória Jerúsalem, tu lætítia Israël, tu honorificéntia pópuli nostri.
$Deo gratias

[Responsory Nona]
R.br. Maria Virgo assumpta est * Ad aethereum thalamum.
R. Maria Virgo assumpta est * Ad aethereum thalamum.
V. In quo Rex regum stellato sedet solio.
R. Ad aethereum thalamum.
&Gloria
R. Maria Virgo assumpta est * Ad aethereum thalamum.
_
V. Dignare me laudare te, Virgo sacrata.
R. Da mihi virtutem contra hostes tuos.

[Hymnus Vespera 3]
@Commune/C11:Hymnus Vespera

[Versum 3]
V. Exaltata est sancta Dei Genitrix.
R. Super choros Angelorum ad caelestia regna.

[Ant 3]
Hodie Maria Virgo * caelos ascendit: gaudete, quia cum Christo regnat in aeternum.

