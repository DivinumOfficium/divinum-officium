[Rank]
S. Margaritae Reginae Viduae;;Semiduplex;;2.1;;vide C7a

[Rule]
vide C7a;
9 lectiones

[Oratio]
Deus, qui beatam Margaritam reginam eximia in pauperes caritate mirabilem effecisti: da; ut ejus intercessione et exemplo, tua in cordibus nostris caritas jugiter augeatur.
$Per Dominum

[Invit]
Laudemus Deum nostrum, * In confessione beatae Margaritae.

[Lectio4]
Margarita Scotorum regina, paterno Angliae regum, materno Caesarum sanguine clarissima, illustrior adhuc fuit christiana virtute. Haec in Hungaria nata, ubi pater tunc temporis exsulabat, post exactam summa cum pietate puerilem aetatem, una cum genitore, qui a sancto Eduardo patruo, Anglorum rege, ad paterni regni fastigium vocabatur, in Angliam venit. Mox alternante parentum fortuna ex Angliae littore solvens, vi tempestatis expulsa, seu verius divinae providentiae consilio deducta est in oram maritimam Scotiae. Ibi cum ex matris imperio Malcholmo tertio Scotorum regi, egregiis ejus dotibus capto, nupsisset, sanctimoniae ac pietatis operibus triginta, quibus regnavit annis, toti regno mirifice profuit.

[Lectio5]
Inter regales delicias corpus afflictationibus, ac vigiliis macerans, magnam noctis partem piis precationibus extrahebat. Praeter alia jejunia, quae identidem usurpabat, integros quadraginta dies ante Natalitia festa tanta cum severitate jejunare consuevit, ut ne in gravissimis quidem doloribus intermiserit. Divino cultui addictissima, templa plurima et coenobia partim ex integro excitavit, partim resarcivit, et sacra supellectili, ac largo censu ditavit. Regem conjugem ad meliorem frugem, et ad similia suis exercitationibus opera saluberrimo exemplo traduxit, liberosque omnes tam sancte et feliciter educavit, ut eorum plerique quemadmodum et Agatha mater, et Christina soror, sanctissimum vitae genus amplexi sint Universi demum regni felicitati consulens, a vitiis omnibus, quae furtim irrepserant, populos expurgavit, eisque mores christiana pietate dignos restituit.

[Lectio6]
Nihil tamen aeque in illa mirabile fuit, ac flagrantissima caritas erga proximos, praesertim egenos, quorum numerosis gregibus non modo stipem affatim suppeditare, verum etiam trecentis quotidie materna benignitate dapes praebere, flexis genibus in morem ancillae ministrare, regiis manibus pedes abluere, et pressis etiam osculis ulcera fovere, solemne habuit. His porro aliisque piis sumptibus non regias tantum vestes, et pretiosa monilia distraxit; sed ipsum non semel exhausit aerarium. Toleratis demum ad patientiae miraculum acerbissimis doloribus, animam semestri corporis aegrotatione purgatam Auctori suo sextodecimo Kalendas Decembris reddidit. Quo temporis momento facies ejus diuturni morbi macie ac pallore foedata, insolita quadam venustate refloruit. Miris etiam post mortem prodigiis clara, et Clementis decimi auctoritate in Scotiae patronam accepta, ubique terrarum religiosissime colitur.

[Lectio94]
Margaríta, ex regia Anglórum stirpe in Hungária nata, post exáctam summa cum pietáte puerítiam, una cum genitóre, qui a sancto Eduárdo pátruo, Anglórum rege, ad patérni regni fastígium vocabátur, in Angliam, dein in Scótiam venit. Ibi, cum ex matris império Scotórum regi Malchólmo tértio nupsísset, sanctimóniæ et pietátis opéribus annis trigínta toti regno prófuit. Máxima erat in ea vitæ austéritas et flagrantíssimum erga próximos caritátis stúdium, præsértim in egénos; pro quibus aléndis non semel exháusit ærárium. Demum acerbis dolóribus et diutúrno morbo patientíssime tolerátis, ánimam Deo réddidit sextodécimo caléndas decémbris. Quo témporis moménto fácies ejus, mácie ac pallóre fœdáta, insólita quadam venustáte reflóruit. Cleméntis décimi auctoritáte in Scótiæ patrónam accépta, ubíque terrárum religiosíssime cólitur.
&teDeum
