[Rank]
S. Bedae Venerabilis Confessoris et Ecclesiae Doctoris;;Duplex;;3;;vide C5a

[RankNewcal]
S. Bedae Venerabilis Confessoris et Ecclesiae Doctoris;;Duplex optional;;2;;vide C5a

[Rule]
vide C5a;mtv
9 lectiones
CPapaM=Joánnem;

[Name]
Beda

[Oratio]
Deus qui Ecclesiam tuam, beati Bedae Confessoris tui atque Doctoris, eruditione clarificas: concede propitius famulis tuis: eius semper illustrari sapientia et meritis adjuvari.
$Per Dominum

[Lectio4]
Beda presbyter, Girvi in Britanniae et Scotiae finibus ortus, septennis sancto Benedicto Biscopio abbati Wiremuthensi educandus traditur. Monachus deinde factus, vitam sic instituit, ut, dum se artium et doctrinarum studiis totum impenderet, nihil umquam de regulari disciplina remitteret. Nullum fuit doctrinae genus, in quo non esset diligentissime versatus; sed praecipua illi cura divinarum Scripturarum meditatio, quarum sententiam ut plenius assequeretur, Graeci Hebraicique sermonis notitiam est adeptus. Trigesimo aetatis anno abbatis sui jussu sacerdos initiatus, statim, suasore Acca Hagulstadensi episcopo sacros explanare libros aggressus est: in quo sanctorum Patrum doctrinis adeo inhaesit, ut nihil proferret nisi illorum judicio comprobatum, eorumdem etiam fere verbis usus. Otium perosus semper, ex lectione ad orationem transibat ac vicissim ex oratione ad lectionem: in qua adeo animo inflammabatur, ut saepe inter legendum et docendum lacrimis perfunderetur. Ne autem rerum fluxarum curis distraheretur, delatum abbatis munus constantissime detrectavit.

[Lectio5]
Scientiae ac pietatis laude Bedae nomen sic brevi claruit, ut sanctus Sergius Papa de eo Romam arcessendo cogitaverit; quo difficillimis scilicet, quae de rebus sacris exortae erant, quaestionibus definiendis conferret operam. Emendandis fidelium moribus, fidei vindicandae atque asserendae libros plures conscripsit, quibus tantam sui apud omnes opinionem fecit, ut illum sanctus Bonifatius episcopus et martyr, Ecclesiae lumen praedicaverit; Lanfrancus, Anglorum doctorem; concilium Aquisgranense, doctorem admirabilem dixerit. Quin ejus scripta eo adhuc vivente, publice in ecclesiis legebantur. Quod cum fieret, quoniam ipsum sanctum minime appellare liceret, Venerabilis titulo efferebant; qui deinde veluti proprius secutis etiam temporibus semper habitus est. Ejus autem doctrinae eo vis efficacior erat, quod vitae sanctimonia religiosisque virtutibus confirmabatur. Quam ob rem discipulos, quos multos et egregios imbuendos habuit, studio et exemplo non litteris modo atque scientiis, sed etiam sanctitate fecit insignes.

[Lectio6]
Aetate demum et laboribus fractus, gravi morbo correptus est. Quo cum amplius quinquaginta dies detentus esset, consuetum orandi morem Scripturasque interpretandi non intercepit; eo namque tempore Evangelium Joannis in popularium suorum usum Anglice vertit. Cum autem in Ascensionis praeludio instare sibi mortem persentiret, supremis Ecclesiae sacramentis muniri voluit; tum, sodales amplexatus, atque humi super cilicio stratus, cum illa verba ingeminaret, Gloria Patri, et Filio, et Spiritui Sancto, obdormivit in Domino. Eius corpus suavissimum uti fertur, spirans odorem sepultum est in monasterio Girvensi, ac postea Dunclinum cum sancti Cuthberti, reliquiis translatum. Eum tamquam Doctorem a Benedictinis aliisque religiosis familiis ac dioecesibus cultum, Leo decimus tertius Pontifex maximus ex sacrorum Rituum Congregationis consulto, universalis Ecclesiae Doctorem declaravit, et festo ipsius die Missam et Officium de Doctoribus ab omnibus recitari decrevit.

[Lectio7]
Lectio sancti Evangelii secundum Matthaeum
!Matt 5:13-19
In illo tempore: Dixit Jesus discipulis suis: Vos estis sal terræ. Quod si sal evanuerit, in quo salietur?  Et reliqua.
_
Homilia sancti Bedae Venerabilis Presbyteri
!In Evang.Vos estis sal terra
In terra, humana natura; in sale, sapientia verbis significatur. Salis enim natura, terra efficitur infructuosa; unde quasdam urbes legimus, victorum ira, sale seminatas. Et hoc convenit apostolicae doctrinae, ut sale sapientiae compescat in terra humanae carnis luxum saeculi aut foeditatem vitiorum germinare. Quod si sal evanuerit, in quo salietur? Id est, si vos, per quos condiendi sunt populi, propter metum persecutionum, aut terrorem, amiseritis regna caelorum, extra Ecclesiam positi, inimicorum opprobria sustinetis non dubium. Vos estis lux mundi: id est, vos, quia vera luce illuminati estis, lux eis qui in mundo sunt, esse debetis. Non potest civitas abscondi supra montem posita: id est, apostolica doctrina super Christum fundata, sive Ecclesia super Christum ex multis gentibus fidei unitate constructa et caritatis bitumine conglutinata; quae sit tuta intrantibus; et laboriosa adeuntibus, habitatores custodit, et omnes inimicos secludit.

[Lectio8]
Neque accendunt lucernam et ponunt eam sub modio, sed super candelabrum. Sub modio ergo lucernam ponit quisquis lucem doctrinae commodis temporalibus obscurat et tegit; super candelabrum vero, qui se ita ministerio Dei subjicit, ut superior sit doctrina veritatis quam servitus corporis. Aliter Salvator accendit lucernam, qui humanae testam naturae flamma suae divinitatis implevit; et hanc super candelabrum, id est Ecclesiam, posuit, quod in frontibus nostris fidem suae incarnationis fixit. Quae lucerna non potuit sub modio poni, id est sub mensura legis includi; nec in sola Judaea, sed in universo illuxit orbe.

[Lectio94]
Beda présbyter, Girvi in Británniæ et Scótiæ fínibus ortus est. Mónachus factus, vitam sic instítuit, ut, dum se ártium et doctrinárum stúdiis totum impénderet, nihil umquam de regulári disciplína remítteret. Nullum fuit doctrínæ genus, in quo non esset diligentíssime versátus; sed præcípua illi cura fuit divinárum Scripturárum meditátio, ita ut, sacerdótio initiátus, sacros explanáre libros aggréssus sit; in quo sanctórum Patrum doctrínis ádeo inhæsit, ut nihil proférret nisi illórum judício comprobátum, eorúmdem étiam fere verbis usus, Otium perósus semper, ex lectióne ad oratiónem transíbat, ac vicíssim ex oratióne ad lectiónem. Emendándis fidélium móribus, fídei víndicándæ atque asseréndæ libros plures conscrípsit, quibus tantam sui apud omnes opiniónem fecit, ut ejus scripta, eo adhuc vivénte públice in ecclésiis legeréntur. Ætáte demum et labóribus fractus, pie obdormívit in Dómino. Eum Leo décimus tértius universális Ecclésiæ Doctórem declarávit.
&teDeum
