[Rank]
S. Canuti Regis et Martyrum;;Semiduplex;;2;;vide C2

[Rule]
vide C2;
9 lectiones

[Oratio]
Deus, qui ad illustrandam Ecclesiam tuam, beatum Canutum regem martyrii palma et~
gloriosis miraculis decorare dignatus es: concede propitius; ut, sicut ipse~
Dominicae passionis imitator fuit, ita nos per ejus vestigia gradientes, ad gaudia~
sempiterna pervenire mereamur.
$Per eumdem

[Lectio4]
Canutus quartus Suenonis Esthritii Danorum regis filius, fide, pietate et~
morum honestate conspicuus, eximiae sanctitatis a teneris annis specimen dedit.~
Paternum sceptrum summa omnium acclamatione adeptus, religioni promovendae~
sedulo incumbere, ecclesias redditibus augere, et pretiosa supellectili ornare~
coepit. Tum zelo propagandae fidei succensus, barbara regna justo certamine~
aggressus, devictas subditasque nationes christianae legi subjugavit. Victoriis~
autem plurimis gloriosus, et divitiis auctus, regale diadema ad Christi~
crucifixi pedes abjecit, se et regnum illi subjiciens, qui Rex regum est, et~
Dominus dominantium. Corpus suum jejuniis, ciliciis et flagellis castigavit. In~
oratione et contemplatione assiduus, erga pauperes profusus, erga omnes~
beneficus semper fuit: nec umquam a justitiae divinaeque legis semita deflexit.

[Lectio5]
His aliisque virtutibus imbutus, ad supremum perfectionis apicem~
sanctus rex properabat. Accidit autem ut Angliae regnum a Wilhelmo Normandorum~
duce, formidabili exercitu invaderetur. Anglis vero, Danorum opem implorantibus,~
cum succurrere rex decrevisset, belli expeditionem Olao fratri commisit. Qui~
regnandi cupiditate illectus, arma vertit in regis perniciem, militibus et~
populo contra illum concitatis. Nec defuerunt rebellioni fomenta. Cum enim rex,~
editis legibus, decimas ecclesiis solvi, Dei et Ecclesiae praecepta servari,~
transgressores puniri sanxisset, plerique perversi ac scelerati homines~
exacerbati, primum quidem tumultuari, tum plebem commovere, ac tandem~
sanctissimo regi necem moliri coeperunt.

[Lectio6]
Sciens igitur rex, futurorum praescius, mortem sibi propter justitiam imminere;~
ea praenuntiata, ad ecclesiam sancti Albani Martyris Othoniae, tamquam ad locum~
certaminis, profectus est: et sacramentis munitus, agonem suum Domino~
commendabat. Mox ibi adveniens conjuratorum multitudo, ecclesiae ignem admovere,~
fores confringere et in eam irrumpere tentarunt. Quod cum perficere non possent,~
ad fenestras accedentes, saxa et sagittas in sanctum regem, flexis genibus pro~
inimicis orantem, magno impetu jaculari non cessarunt: donec lapidum et telorum~
ictibus, ac tandem lancea confossus, glorioso martyrio, ante altare extensis~
brachiis procumbens, coronatus est, sedente in apostolico throno Gregorio~
septimo. Multis postea miraculis Martyrem suum illustravit Deus. Nam gravi~
penuria et diversis calamitatibus oppressa Dania, patrati sacrilegii poenas~
luit. Plures etiam variis languoribus afflicti, ad ejus tumulum remedium et~
incolumitatem consecuti sunt. Cumque regina sacrum ejus corpus noctu clam~
surripere, et alio transferre conaretur, emisso caelitus ingenti splendore~
perterrita, a proposito cessavit.

