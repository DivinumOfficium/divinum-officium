[Rank]
S. Petri Nolasci Confessoris;;Duplex;;3;;vide C5

[Rule]
vide C5;mtv
9 lectiones

[Oratio]
Deus, qui in tuae caritatis exemplum, ad fidelium redemptionem sanctum Petrum Ecclesiam tuam nova prole foecundare divinitus docuisti: ipsius nobis intercessione concede; a peccati servitute solutis, in caelesti patria perpetua libertate gaudere:
$Qui vivis

[Lectio4]
Petrus Nolascus, Recaudi prope Carcasonam in Gallia nobili genere natus, singulari erga proximum caritate excelluit. Cujus virtutis praesagium fuit; quod, cum adhuc in cunabulis vagiret infans, examen apum ad eum convolavit, et favum mellis in ejus dextera construxit. Adolescens parentibus orbatus, Albigensium haeresim, quae tunc in Gallia grassabatur, exsecrans, divendito patrimonio, in Hispaniam secessit; et apud beatam Virginem montis Serrati votum, quo pridem se obstrinxerat, exsolvit. Tum Barcinonam pergens, cum Christi fidelibus ab hostium servitute redimendis omnem pecuniam consumpsisset, seipsum pro iis liberandis venum ire, aut in illorum vincula suffici cupere dictitabat.

[Lectio5]
Quam gratum Deo fuerit hoc sancti viri desiderium, subsequens declaravit eventus: nam noctu oranti, et de Christianorum in captivitate degentium subsidio multa animo volventi beata Virgo apparens, Filio suo sibique acceptissimum fore suggessit, si ad sui honorem religiosorum ordo institueretur, quibus praecipue esset cura captivos ab infidelium tyrannide liberare. Huic caelesti monito illico obtemperans, una cum sancto Raymundo de Penafort, et Jacobo primo, rege Aragoniae, de eadem re a Dei Genitrice ipsa nocte praemonitis, religionem beatae Mariae de Mercede Redemptionis Captivorum instituit: sodalibus suis quarto voto obstrictis, manendi in pignus sub paganorum potestate, si pro Christianorum liberatione opus fuerit.

[Lectio6]
Edito virginitatis voto, illibatam perpetuo castitatem servavit. Patientia, humilitate, abstinentia, ceterisque virtutibus mirabiliter enituit. Prophetiae dono illustris, futura praedixit: inter quae maxime celebratur, quod Jacobus rex Valentiam a Mauris occupatam expugnaverit, accepta prius ab eo obtinendae victoriae securitate. Angeli Custodis, ac Deiparae Virginis, frequenti apparitione recreabatur. Senio tandem confectus, de imminenti morte certior factus, in morbum incidit, sanctisque refectus sacramentis, fratres suos ad caritatem erga captivos cohortatus, et Psalmum, Confitebor tibi Domine in toto corde meo, devotissime recitans, ad illa verba, Redemptionem misit Dominus populo suo, spiritum Deo reddidit media nocte Vigilia Nativitatis Domini, anno millesimo ducentesimo quinquagesimo sexto. Cujus festivitatem Alexander septimus die trigesima prima Januarii celebrari praecepit. 

[Lectio94]
Petrus Noláscus, Recáudi prope Carcasónam in Gállia nóbili génere natus, adoléscens paréntibus orbátus, Albigénsium hæresim éxsecrans, divéndito património, in Hispániam secéssit, ubi noctu oránti beáta Virgo appárens, Fílio suo sibíque acceptíssimum fore suggéssit, si ordo religiosórum instítuerétur pro captívis ab infidélium tyránnide liberándis. Quare una cum sancto Raymúndo de Péñafort et Jacóbo primo, rege Aragóniæ, de eádem re a Dei Genitríce ipsa nocte præmónitis, religiónem beátæ Maríæ de Mercéde redemptiónis captivórum instítuit; sodálibus quarto voto obstríctis, manéndi in pignus sub paganórum potestáte, si pro Christiánis liberándis opus esset. Angeli Custódis ac Deíparæ Vírginis apparitiónibus sæpe recreátus, cum ad bonam senectútem pervenísset, piíssime óbiit média nocte Vigíliæ Nativitátis Dómini, anno millésimo ducentésimo quinquagésimo sexto.
&teDeum

