[Rank]
Sexta die infra Octavam Ss. Petri et Pauli.;;Semiduplex;;2;;vide C1

[Rule]
vide C1;
9 lectiones

[Ant 2]
Gloriosi principes terrae, * quomodo in vita sua dilexerunt se, ita et in morte non sunt separati.

[Versum 2]
V. In omnem terram exivit sonus eorum.
R. Et in fines orbis terrae verba eorum.

[Ant 1]
Petrus Apostolus, * et Paulus doctor Gentium, ipsi nos docuerunt legem tuam Domine.

[Versum 1]
V. Constitues eos principes super omnem terram.
R. Memores erunt nominis tui Domine.

[Oratio]
Deus, qui hodiernam diem Apostolorum tuorum Petri et Pauli martyrio consecrasti: da Ecclesiae tuae, eorum in omnibus sequi praeceptum, per quos religionis sumpsit exordium.
$Per Dominum

[Lectio4]
De Expositione sancti Joannis Chrysostomi in Epistolam ad Romanos.
!Serm. 32. in morali exhortat.
Cum Paulus Apostolus gratiam Domini nostri Jesu Christi, matrem omnium bonorum, nobis precetur; reliquum est, ut nos tali patrocinio dignos exhibeamus, ut non hic solum vocem Pauli audiamus, sed et postquam illuc migraverimus, athletam Christi videre mereamur. Immo si hic audiverimus, et illic ipsum omnino videbimus; licet non e propinquo stantes, videbimus tamen prope regalem thronum splendentem, ubi Cherubim Deum glorificant, ubi Seraphim volant. Illic Paulum videbimus cum Petro Sanctorum chori principem ac ducem, et ejus germana caritate fruemur.

[Lectio5]
Si enim, cum hic esset, usque adeo diligebat homines, ut cum dissolvi et cum Christo esse cuperet, elegerit tamen hic esse: multo magis illic ferventiorem caritatem ostendet. Ego et Romam propterea diligo, tametsi aliunde illam laudare queam, nempe a magnitudine, ab antiquitate, a pulchritudine, a multitudine, ab imperio, a divitiis, et a rebus in bello fortiter gestis. Sed his omnibus omissis, ob id illam beatam praedico, quod erga illos Paulus, dum viveret, adeo fuit benevolus, adeo illos amavit, et coram disseruit, et postremo vitam apud eos finivit. Cujus sanctum corpus ipsi possident: Et propterea civitas illa hinc facta est insignis magis quam ab aliis rebus omnibus: et tamquam corpus magnum ac validum duos habet oculos fulgentes, Sanctorum videlicet horum corpora.

[Lectio6]
Non ita caelum splendescit quando radios sol demittit, quemadmodum Romanorum urbs duos istos fulgores ubique terrarum emittens. Hinc rapietur Paulus, hinc Petrus. Considerate, et horrete, quale spectaculum visura sit Roma: Paulum videlicet repente ex theca illa cum Petro resurgentem in occursum Domini sursum ferri. Qualem rosam Christo mittet Roma? qualibus coronis duabus ornatur urbs ista? qualibus catenis aureis cincta est? quales habet fontes? Propterea admiror hanc urbem, non propter copiam auri, non propter columnas, neque propter aliam quamcumque rerum speciem, sed propter columnas illas Ecclesiae. Quis mihi nunc dabit circumvolvi corpori Pauli, affigi sepulcro, videre pulverem corporis illius, quae adhuc in Christo deerant adimplentis, stigmata illius gestantis, praedicationem Evangelii ubique seminantis?

[Lectio7]
Lectio sancti Evangelii secundum Matthaeum.
Matt 16:13-19
In illo tempore: Venit Jesus in partes Caesareae Philippi: et interrogabat discipulos suos, dicens: Quem dicunt homines esse Filium hominis? Et reliqua
_
De Homilia Venerabilis Bedæ Presbyteri
Duo sunt ordines electorum in iudicio futuri, unus iudicantium cum domino,de ouibus hoc loco memorat, qui reliquerunt omnia, et secuti sunt illum. Alius iudicatorum ad domino, qui non quidem omnia sua pariter reliquerunt, sed de his tamen qui habebant, quotidianas dare eleemosynas Christi pauperibus curabant. unde rt audituri sunt in iudicio: Venite, benedicti patris mei, possidete præparatum uobis regnum a constitutione mundi. Esuriui enim, et dedistis mihi manducare; sitiui, et dedistis mihi bibere.

[Lectio8]
Sed et reproborum duos ibi futuros ordines domino narrante comperimus, unum eorum, qui fidei Christianæ mysterijs initiati, opera fidei exercere contemnunt, quibus in iudicio testatur: Discedite a me maledicti in ignem æternum, qui præparatum est diabolo et angelis eius. Esuriui enim et non dedistis mihi manducare. Alterum eorum, qui fidem et mysteria christi uel nunquam suscepit, uel susceptam per apostasiam deseruere:de quibus dicit: Qui autem non credit, iam iudicatus est, quia non credit in nomine filij dei.

[Lectio9]
Verum his cum timore et pauore debite paulisper commemoratis, ad lætissima porius domini et salvatoris nostri promissa convertamus auditum. Videamus quæ tanta gratia pietatis, non æternæ tantummodo uitæ præmia suis sequacibus, sed et præsentis munera pollicetur eximia. Et omnis, inquit, qui reliquerit domum, uel fratres, aut sorores, aut patrem, aut matrem,aut uxorem, aut filios, aut agros propter nomen meum, centuplum accipiet, et uitam æternam possidebit. Qui enim terrenis affectibus siue possessionibus pro Christi discipulatu renunciauerit, quo plus in eius amorem profecerit, eo plures inueniet, qui se interno suscipere affectu et suis gaudeant sustentare substantijs.
