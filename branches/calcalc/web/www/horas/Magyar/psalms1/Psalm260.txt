(Tóbiás éneke * Tób 13:10-17)
13:10 Áldjátok az Urat, minden ő választottjai, legyenek örvendetes napjaitok, és adjatok hálát neki.
13:11 Isten városa, Jeruzsálem, megfenyített téged az Úr a te kezeid cselekedeteiért.
13:12 Adj hálát az Úrnak javaidért, és áldjad az örökkévaló Istent, hogy ismét benned építse föl hajlékát, és visszahívja hozzád mind a foglyokat, és örülj mindörökkön-örökké.
13:13 Fényes világossággal fogsz tündökleni, és a föld minden határai hódolnak neked.
13:14 A nemzetek messziről jőnek hozzád, és ajándékokat hozván, imádni fogják benned az Urat, és földedet szentnek tartják;
13:15 mert a nagy nevet fogják segítségül hívni benned.
13:16 Átkozottak lesznek, akik megvetnek téged, és elkárhoznak mind, akik káromolnak; és áldottak lesznek, akik téged építenek.
13:17 Te pedig örvendeni fogsz fiaidban, mert mindnyájan megáldatnak, és az Úrhoz gyülekeznek.
