16:1 Hallgasd meg, Uram, igazságomat, * figyelmezz könyörgésemre.
16:2 Vedd füleidbe imádságomat * az álnokság nélküli ajkakból.
16:3 Tőled jöjjön ítéletem; * a te szemeid lássák az igazságot.
16:4 Megvizsgáltad szívemet és meglátogattad éjjel; * tűzzel próbáltál meg engem, és gonoszság nem találtatott bennem.
16:5 Hogy szájam ne beszélje az emberek cselekedeteit, * kemény utakon maradtam a te ajkaid igéi miatt.
16:6 Erősítsd meg lépéseimet a te ösvényeiden, * hogy ne ingadozzanak lábaim.
16:7 Én kiáltottam, mert meghallgatsz engem, Isten; * hajtsd hozzám füledet, és hallgasd meg beszédemet.
16:8 Mutasd meg csodálatos irgalmadat, * ki megszabadítod a benned bízókat.
16:9 A jobbod ellen állóktól őrizz meg engem, * mint szemed fényét;
16:10 szárnyaid árnyéka alatt oltalmazz meg engem, * az istentelenek orcájától, kik engem nyomorgatnak.
16:11 Ellenségeim körülvették lelkemet, bezárták szívüket; * szájuk kevélységet szólott.
16:12 Megvetvén engem, most körülvettek; * elvégezték, hogy szemeiket földre sütik;
16:13 körülfogtak engem, mint a ragadományra készült oroszlán; * és mint a rejtekben lakó oroszlánkölyök.
16:14 Kelj föl, Uram, vedd elejét és ejtsd meg őt; * ragadd ki lelkemet az istentelentől, a te kezed ellenségeitől.
16:15 Uram, a kevesektől a földön válaszd el őket életükben. * Elrejtett kincseiddel betelt hasok;
16:16 bővelkednek magzatokkal, * s amijük fennmarad, kisdedeiknek hagyják.
16:17 Én pedig igazságban jelenek meg színed előtt; * megelégszem, mikor meg fog jelenni a te dicsőséged.
