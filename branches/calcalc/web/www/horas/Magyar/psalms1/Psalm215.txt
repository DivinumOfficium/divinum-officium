(Izajás éneke * Iz 45:15-30)
45:15 Bizonyára te elrejtett Isten vagy, * Izrael üdvözítő Istene.
45:16 Megszégyenülnek és megpirulnak mindnyájan, * gyalázatra jutnak egyetemben a tévelyképek alkotói.
45:17 Izrael pedig megszabadul az Úrban örök szabadulással; * nem szégyenültök és nem pirultok meg mindörökkön örökké.
45:18 Mert ezeket mondja az Úr, az egek teremtője, * önmaga a földnek alkotó Istene, és annak képzője, önmaga annak teremtője;
45:19 nem hiába teremtette azt, lakóhelyül alkotta azt; * Én vagyok az Úr, és nincs más.
45:20 Nem rejtekben szólottam * a föld sötét helyén;
45:21 nem mondottam Jákob ivadékának: Hiába kérdeztek engem; Én vagyok az Úr, igazságot szóló, igazat hirdető.
45:22 Gyűljetek egybe, jöjjetek és járuljatok elé mind együtt, * kik megszabadultatok a pogányok közül,
45:23 tudatlanok, akik faragott fájukat fölemelik, * és könyörögnek oly istenhez, ki nem szabadító.
45:24 Hirdessétek, és jöjjetek elé, és tanácskozzatok együtt. * Ki hallatta ezt kezdettől, régtől fogva ki mondta ezt meg előre?
45:25 Nem én-e, az Úr? És nincs több Isten nálamnál, * igaz és szabadító Isten nincs énkívülem.
45:26 Térjetek hozzám, és megszabadultok, föld minden határai; * mert én vagyok az Isten, és nincs más.
45:27 Saját magamra esküdtem, igazság igéje megyen ki számból, * és nem tér vissza:
45:28 hogy nekem hajol meg minden térd, * és esküszik minden nyelv.
45:29 Azért fogják mondani: Az Úrban van az én igazságom és uralmam; * hozzá fognak jőni, és megszégyenülnek mindnyájan, kik ellene tusakodnak.
45:30 Az Úrban igazul meg és dicsértetik * Izrael minden ivadéka.
