(Cantico di_Isaia * Isa 61:6-9)
61:6 E voi sarete chiamati sacerdoti del Signore: a voi sarà dato il nome di Ministri del nostro Dio: voi sarete alimentati colle ricchezze delle genti, e della gloria di queste sarete gloriosi.
61:7 Per la doppia confusione, e vergogna vostra renderete grazie della porzione toccata a voi: per questo nella lor terra avran parte doppia, sempiterna sarà la loro allegrezza;
61:8 Perocché io il Signore, che amo la rettitudine, e odio la rapina conversa in olocausto: ed io farò che le opere loro siano nella verità, e con essi stabilirò eterna alleanza.
61:9 E sarà conosciuta tralle genti la loro semenza, e la loro stirpe in mezzo ai popoli; tutti quei, che li vedranno, li riconosceranno per esser essi quel seme, cui diè benedizione il Signore.
