6:1 Dómine, noli me argúere in ira tua, * nec me corrípere in furóre tuo.
6:2 Miserére mei, Dómine, quóniam infírmus sum; * sana me, Dómine, quóniam conturbáta sunt ossa mea,
6:3 Et ánima mea conturbáta est valde; * sed tu, Dómine, quoúsque...?
6:4 Revértere, Dómine, éripe ánimam meam, * salvum me fac propter misericórdiam tuam,
6:5 Quóniam non est in morte qui recordétur tui: * apud ínferos quis te laudat?
6:6 Deféssus sum gémitu meo, fletu per síngulas noctes rigo lectum meum, * lácrimis meis stratum meum perfúndo.
6:7 Calígat mæróre óculus meus, * inveteráscit propter omnes inimícos meos.
6:8 Recédite a me omnes qui fácitis iniquitátem, * quóniam Dóminus audívit vocem fletus mei;
6:9 Dóminus audívit precatiónem meam, * Dóminus oratiónem meam suscépit.
6:10 Erubéscant et conturbéntur veheménter omnes inimíci mei; * recédant et erubéscant velóciter.
