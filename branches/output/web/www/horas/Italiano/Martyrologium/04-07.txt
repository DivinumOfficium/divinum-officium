7 Aprile
_
A Rouen il natale di san Giovanni Battista de La Saile, Prete e Confessore, il quale, eminente nell'istruzione della gioventù specialmente povera, e sommamente benemerito della religione e della società civile, fondò la Congregazione dei Fratelli delle Scuole Cristiane. Pio dodicesimo. Pontefice Massimo, lo costituì speciale celeste Patrono dei Maestri addetti all'istruzione dei fanciulli e degli adolescenti. La sua festa si celebra il quindici Maggio.
Così pure in Africa il natale dei santi Martiri Epifanio Vescovo, Donato, Rufino ed altri tredici.
Ad Alessandria san Peléusio, Prete e Martire.
A Sinópe, nel Ponto, duecento santi Martiri.
Nella Cilicia san Calliópio Martire, il quale, sotto il Prefetto Massimiano, dopo altri tormenti, confitto in croce colla testa rivolta verso la terra, fu decorato colla nobile corona del martirio.
A Nicomédia san Ciriaco ed altri dieci Martiri.
A Verona san Saturnino, Vescovo e Confessore.
A Roma sant'Egesippo, il quale, vissuto vicino all'epoca degli Apostoli, andò a Roma presso il Papa Anicéto, e vi rimase fino al tempo di Eleutério, e scrisse con semplicità di stile la storia degli Atti Ecclesiastici dalla Passione del Signore fino al suo tempo, per render nota anche con lo scritto la vita di coloro che imitava.
In Siria sant'Afraàte Anacoreta, che, al tempo di Valènte, colla virtù dei miracoli difese la fede cattolica contro gli Ariani.