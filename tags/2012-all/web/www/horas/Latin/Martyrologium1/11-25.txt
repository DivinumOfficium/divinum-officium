Septimo Kalendas Decembris
_
Alexandriae sanctae Catharinae, Virginis et Martyris, quae, ob fidei Christianae confessionem, sub Maximino Imperatore, in carcerem trusa, et postmodum scorpionibus diutissime caesa, tandem capitis obtruncatione martyrium complevit. Ipsius corpus, in montem Sinai mirabiliter ab Angelis delatum, ibidem, frequenti Christianorum concursu, pia veneratione colitur.
Romae sancti Moysis, Presbyteri et Martyris; quem, cum aliis detentum in carcere, sanctus Cyprianus per litteras saepe est consolatus. Ipse autem Moyses, cum non tantum adversus Gentiles, sed etiam adversus schismaticos et haereticos Novatianos infracto animo stetisset, demum (ut sanctus Cornelius Papa testatur), in persecutione Decii, eximio et admirabili martyrio decoratus est.
Antiochiae sancti Erasmi Martyris.
Caesareae, in Cappadocia, passio sancti Mercurii militis, qui custodientis se Angeli patrocinio et barbaros vicit, et Decii saevitiam superavit; multisque auctus tormentorum trophaeis, martyrio coronatus migravit in caelum.
In Aemilia, Italiae provincia, sanctae Jucundae Virginis.
