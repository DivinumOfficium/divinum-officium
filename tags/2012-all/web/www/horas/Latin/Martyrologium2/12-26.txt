Septimo Kalendas Januarii
_
Hierosolymis natalis sancti Stephani Protomartyris, qui a Judaeis, non longe post Ascensionem Domini, lapidatus est.
Romae sancti Marini, ex ordine Senatorio viri, qui, sub Numeriano Imperatore et Marciano Praefecto, Christianae religionis causa comprehensus, equuleo et ungulis servili more punitus, in sartaginem deinde conjectus, sed, igne in rorem converso, liberatus, objectus quoque feris et ab illis nullatenus laesus; tandem, ad aram iterum ductus, et, cum idola oratione ejus corruissent, percussus gladio, martyrii triumphum adeptus est.
Ibidem, via Appia, depositio sancti Dionysii Papae, qui, multis pro Ecclesia impensis laboribus, fidei documentis clarus effulsit.
Item Romae sancti Zosimi, Papae et Confessoris.
In Mesopotamia sancti Archelai Episcopi, doctrina et sanctitate celebris.
Majumae, in Palaestina, sancti Zenonis Episcopi.
Romae sancti Theodori, qui Mansionarius Ecclesiae sancti Petri fuit, cujus et meminit beatus Gregorius Papa.
