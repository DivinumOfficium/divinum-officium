[Rank]
Feria V infra Hebdomadam II post Epiphaniam;;Feria;;1

[Rule]
Oratio Dominica

[Lectio1]
De epistola secunda ad Corinthios
!2 Cor 10:1-3
1 Ipse autem ego Paulus obsecro vos per mansuetudinem et modestiam Christi, qui in facie quidem humilis sum inter vos, absens autem confido in vobis.
2 Rogo autem vos ne praesens audeam per eam confidentiam, qua existimor audere in quosdam, qui arbitrantur nos tamquam secundum carnem ambulemus.
3 In carne enim ambulantes, non secundum carnem militamus.

[Responsory1]
R. Deus in te speravi, Domine non confundar in aeternum: in justitia tua libera me,
* Et eripe me.
V. Inclina ad me aurem tuam, et salva me.
R. Et eripe me.

[Lectio2]
!2 Cor 10:4-7
4 Nam arma militiae nostrae non carnalia sunt, sed potentia Deo ad destructionem munitionum, consilia destruentes,
5 et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi,
6 et in promptu habentes ulcisci omnem inobedientiam, cum impleta fuerit vestra obedientia.
7 Quae secundum faciem sunt, videte. Si quis confidit sibi Christi se esse, hoc cogitet iterum apud se: quia sicut ipse Christi est, ita et nos.

[Responsory2]
R. Repleatur os meum laude tua, ut hymnum dicam gloriae tuae, tota die magnitudinem tuam: noli me projicere in tempore senectutis:
* Dum defecerit in me virtus mea, ne derelinquas me.
V. Gaudebunt labia mea cum cantavero tibi.
R. Dum defecerit in me virtus mea, ne derelinquas me.

[Lectio3]
!2 Cor 10:8-12
8 Nam etsi amplius aliquid gloriatus fuero de potestate nostra, quam dedit nobis Dominus in aedificationem, et non in destructionem vestram, non erubescam.
9 Ut autem non existimer tamquam terrere vos per epistolas:
10 quoniam quidem epistolae, inquiunt, graves sunt et fortes: praesentia autem corporis infirma, et sermo contemptibilis:
11 hoc cogitet qui ejusmodi est, quia quales sumus verbo per epistolas absentes, tales et praesentes in facto.
12 Non enim audemus inserere, aut comparare nos quibusdam, qui seipsos commendant: sed ipsi in nobis nosmetipsos metientes, et comparantes nosmetipsos nobis.

[Responsory3]
R. Gaudebunt labia mea cum cantavero tibi:
* Et anima mea, quam redemisti Domine.
V. Sed et lingua mea meditabitur justitiam tuam, tota die laudem tuam.
R. Et anima mea, quam redemisti Domine.
&Gloria
R. Et anima mea, quam redemisti Domine.
