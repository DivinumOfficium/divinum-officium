Pridie Nonas Februarii
_
Sancti Andreae Corsini, ex Ordine Carmelitarum, Episcopi Faesulani et Confessoris, cujus dies natalis agitur octavo Idus Januarii.
Romae sancti Eutychii Martyris, qui illustre martyrium consummavit, ac sepultus est in coemeterio Callisti; ejusque sepulcrum postea sanctus Damasus Papa versibus exornavit.
Thmui, in Aegypto, passio beati Phileae, ejusdem civitatis Episcopi, et Philoromi, Tribuni militum; qui, in persecutione Diocletiani, cum a cognatis et amicis suaderi non possent ut sibi parcerent, ambo, datis cervicibus, palmas a Domino meruerunt. Cum ipsis innumera etiam multitudo fidelium ex eadem urbe, pastoris sui vestigia sequens, martyrio coronata est.
Foro Sempronii sanctorum Martyrum Aquilini, Gemini, Gelasii, Magni et Donati.
In regno Maravensi, apud Indos Orientales, sancti Joannis de Britto, Sacerdotis e Societate Jesu, qui, cum multos infideles ad fidem convertisset, glorioso martyrio coronatus est.
Trecis, in Gallia, sancti Aventini, Presbyteri et Confessoris.
Pelusii, in Aegypto, sancti Isidori, Presbyteri et Monachi, meritis et doctrina conspicui.
Sempringhamiae, in Anglia, sancti Gilberti, Presbyteri et Confessoris, qui Ordinis Sempringhamiensis fuit Institutor.
In oppido Amatricis, in Aprutio, depositio sancti Josephi a Leonissa, Sacerdotis ex Ordine Minorum Capuccinorum et Confessoris; quem, ob fidei praedicationem a Mahumetanis dira perpessum, laboribus apostolicis et miraculis clarum, Benedictus Decimus quartus, Pontifex Maximus, in Sanctorum canonem retulit.
Bremae commemoratio sancti Remberti, qui, sancti Anscharii discipulus, in ipsius locum, hac die, obitum magistri sui proxime subsequenti, olim Hamburgensis simul ac Bremensis Episcopus electus est.
Bituricis, in Aquitania, sanctae Joannae de Valois, Galliae Reginae, Ordinis sanctissimae Annuntiationis beatae Mariae Virginis Fundatricis, pietate et singulari Crucis participatione illustris, a Pio Papa Duodecimo Sanctarum fastis adscriptae.
