87:1 Domine, Deus meus, interdiu clamo, * nocte lamentor coram te.
87:2 Perveniat ad te oratio mea, * inclina aurem tuam ad clamorem meum.
87:3 Nam saturata est malis anima mea, * et inferis vita mea propinquat.
87:4 Accenseor descendentibus in foveam, * similis factus sum viro invalido. Inter mortuos est stratum meum,
87:5 Sicut occisorum, qui in sepulcro iacent, quorum non es memor amplius * et qui a cura tua sunt seiuncti.
87:6 Collocasti me in fovea profunda, * in tenebris, in voragine.
87:7 Super me gravat indignatio tua, * et omnibus fluctibus tuis opprimis me.
87:8 Removisti notos meos a me; * abominabilem fecisti me illis,
87:9 Clausus sum, neque egredi possum. * Oculi mei ob miseriam tabescunt,
87:10 Clamo ad te, Domine, cotidie; * expando ad te manus meas.
87:11 Num pro mortuis facis mirabilia? * An defuncti surgent, et laudabunt te?
87:12 Num enarratur in sepulcro bonitas tua, * fidelitas tua apud inferos?
87:13 Num manifestantur in tenebris mirabilia tua, * et gratia tua in terra oblivionis?
87:14 Ego autem ad te, Domine, clamo, * et mane oratio mea ad te venit.
87:15 Quare, Domine, repellis animam meam, * abscondis faciem tuam a me?
87:16 Miser sum ego et moribundus inde a puero, * portavi terrores tuos et elangui.
87:17 Super me transierunt irae tuae, * et terrores tui me perdiderunt.
87:18 Circumdant me ut aqua perpetuo; * circumveniunt me omnes simul.
87:19 Removisti a me amicum et sodalem: * familiares mei sunt tenebrae.
