Pridie Nonas Junii
_
Agnoni, in Aprutio citeriore, sancti Francisci, ex nobili Neapolitana familia Caracciolo, Confessoris, Congregationis Clericorum Regularium Minorum Fundatoris, qui mira in Deum et proximum caritate et ardentissimo sacrae Eucharistiae cultus propagandi studio flagravit; atque a Pio Septimo, Pontifice Maximo, Sanctorum canoni adscriptus est. Ipsius corpus Neapolim, in Campania, translatum fuit, ibique religiosissime colitur.
Romae sanctorum Martyrum Aretii et Daciani.
Sisciae, in Illyrico, sancti Quirini Episcopi, qui, sub Galerio Praeside, pro fide Christi (ut Prudentius scribit), molari saxo ad collum ligato, in flumen praecipitatus est; sed, lapide supernatante, cum circumstantes Christianos, ne ejus terrerentur supplicio neve titubarent in fide, diu fuisset hortatus, ipse, ut martyrii gloriam assequeretur, precibus a Deo, ut mergeretur, obtinuit.
Mediolani sancti Clatei, Episcopi Brixiensis et Martyris, qui, sub Nerone Imperatore, jussu Praefecti urbis illius tentus, et, cum renuntiare Christo nollet, multis verberibus afflictus et capite obtruncatus est.
In Pannonia sanctorum Martyrum Rutili et Sociorum.
Tibure sancti Quirini Martyris.
Atrebati, in Galliis, sanctae Saturninae, Virginis et Martyris.
Constantinopoli sancti Metrophanis, Episcopi et Confessoris insignis.
Milevi, in Numidia, sancti Optati Episcopi, doctrina et sanctitate conspicui, quem sancti Ecclesiae Patres Augustinus et Fulgentius suis laudibus celebrarunt.
Veronae sancti Alexandri Episcopi.
