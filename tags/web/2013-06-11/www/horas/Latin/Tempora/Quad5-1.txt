[Rank]
Feria Secunda infra Hebdomadam Passionis;;Feria major;;2

[Rule]

[Lectio1]
Lectio sancti Evangelii secundum Joannem.
!John 7:32-39
In illo tempore: Miserunt principes et pharisaei ministros, ut apprehenderent Jesum. Et reliqua.
_
Homilia sancti Augustini Episcopi.
!Tract. 31. in Joannem circa med.
Quomodo apprehenderent adhuc nolentem? Quia ergo non poterant apprehendere nolentem, missi sunt ut audirent docentem. Quid docentem? Dicit ergo Jesus: Adhuc modicum tempus vobiscum sum. Quod modo vultis facere, facturi estis: sed non modo, quia modo nolo. Quare adhuc modo nolo? Quia adhuc modicum tempus vobiscum sum, et tunc vado ad eum qui me misit. Implere debeo dispensationem meam, et sic pervenire ad passionem meam.

[Responsory1]
R. Deus meus eripe me de manu peccatoris: et de manu contra legem agentis, et iniqui:
* Quoniam tu es patientia mea.
V. Deus meus ne elongeris a me: Deus meus in auxilium meum respice.
R. Quoniam tu es patientia mea.

[Lectio2]
Quaeretis me, et non invenietis, et ubi sum ego, vos non potestis venire. Hic jam resurrectionem suam praedixit: noluerunt enim agnoscere praesentem, et postea quaesierunt, cum viderent in eum multitudinem jam credentem. Magna enim signa facta sunt etiam cum Dominus resurrexit, et ascendit in caelum. Tunc per discipulos facta sunt magna: sed ille per illos, qui et per seipsum: ipse quippe illis dixerat: Sine me nihil potestis facere. Quando claudus ille, qui sedebat ad portam, ad vocem Petri surrexit, et suis pedibus ambulavit, ita ut homines mirarentur, sic eos allocutus est Petrus, quia non in sua potestate ista fecit, sed in virtute illius, quem ipsi occiderunt. Multi compuncti dixerunt, Quid faciemus?

[Responsory2]
R. Qui custodiebant animam meam, consilium fecerunt in unum, dicentes: Deus dereliquit eum,
* Persequimini et comprehendite eum: quia non est qui liberet eum: Deus meus ne elongeris a me: Deus meus in adjutorium meum intende.
V. Omnes inimici mei adversum me cogitabant mala mihi: verbum iniquum mandaverunt adversum me, dicentes.
R. Persequimini et comprehendite eum: quia non est qui liberet eum: Deus meus ne elongeris a me: Deus meus in adjutorium meum intende.

[Lectio3]
Viderunt enim se ingenti crimine impietatis adstrictos, quando illum occiderunt, quem venerari et adorare debuerunt: et hoc putabant esse inexpiabile. Magnum enim facinus erat, cujus consideratio illos faceret desperare: sed non debebant desperare, pro quibus in cruce pendens Dominus est dignatus orare. Dixerat enim: Pater ignosce illis, quia nesciunt quid faciunt. Videbat quosdam suos inter multos alienos: illis jam petebat veniam, a quibus adhuc accipiebat injuriam. Non enim attendebat quod ab ipsis moriebatur, sed quia pro ipsis moriebatur.

[Responsory3]
R. Pacifice loquebantur mihi inimici mei, et in ira molesti erant mihi:
* Vidisti Domine, ne sileas, ne discedas a me.
V. Ego autem cum mihi molesti essent, induebam me cilicio, et humiliabam in jejunio animam meam.
R. Vidisti Domine, ne sileas, ne discedas a me
&Gloria
R. Pacifice loquebantur mihi inimici mei, et in ira molesti erant mihi: * Vidisti Domine, ne sileas, ne discedas a me.

[Ant 2]
In die magno * festivitatis stabat Jesus, et clamabat dicens: Si quis sitit, veniat ad me, et bibat.

[Oratio 2]
Sanctifica quaesumus, Domine, nostra jejunia: et cunctarum nobis indulgentiam propitius largire culparum.
$Per Dominum

[Ant 3]
Si quis sitit, * veniat ad me, et bibat: et de ventre ejus fluent aquae vivae, dicit Dominus.

[Oratio 3]
Da quaesumus, Domine, populo tuo salutem mentis et corporis: ut bonis operibus inhaerendo, tua semper mereatur protectione defendi.
$Per Dominum.
