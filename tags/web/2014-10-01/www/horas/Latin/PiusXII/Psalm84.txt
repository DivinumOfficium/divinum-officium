84:1 Propitius fuisti, Domine, terrae tuae; * bene vertisti sortem Iacob.
84:2 Dimisisti culpam populi tui; * operuisti omnia peccata eorum.
84:3 Continuisti omnem iracundiam tuam, * destitisti a furore irae tuae.
84:4 Restitue nos, Deus Salvator noster, * et depone indignationem tuam adversus nos.
84:5 Num in aeternum irasceris nobis, * aut extendes iram tuam in omnes generationes?
84:6 Nonne tu vitam restitues nobis, * et populus tuus laetabitur in te?
84:7 Ostende nobis, Domine, misericordiam tuam, * et salutem tuam da nobis.
84:8 Audiam, quid loquatur Dominus Deus: * profecto loquitur pacem
84:9 Populo suo et sanctis suis * et eis qui corde convertuntur ad eum.
84:10 Certe propinqua est salus eius timentibus eum, * ut habitet gloria in terra nostra.
84:11 Misericordia et fidelitas obviam venient sibi, * iustitia et pax inter se osculabuntur.
84:12 Fidelitas germinabit ex terra, * et iustitia de caelo prospiciet.
84:13 Dominus quoque dabit bonum, * et terra nostra dabit fructum suum.
84:14 Iustitia ante eum incedet, * et salus in via gressuum eius.
