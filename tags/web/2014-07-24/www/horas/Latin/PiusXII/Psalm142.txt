142:1 Domine, audi orationem meam, percipe obsecrationem meam pro fidelitate tua, * exaudi me pro tua iustitia.
142:2 Ne vocaveris in iudicium servum tuum, * quia nemo vivens iustus est coram te.
142:3 Nam inimicus persequitur animam meam: * prostravit in terram vitam meam,
142:4 Collocavit me in tenebris sicut pridem defunctos. * et defecit in me spiritus meus; intra me obriguit cor meum.
142:5 Memini dierum antiquorum, meditor de omnibus operibus tuis, * facta manuum tuarum perpendo.
142:6 Expando manus meas ad te; * anima mea, ut terra arida, te sitit.
142:7 Velociter exaudi me, Domine: * nam deficit spiritus meus.
142:8 Noli abscondere faciem tuam a me, * ne similis fiam descendentibus in foveam.
142:9 Fac cito percipiam gratiam tuam, * quia in te confido.
142:10 Notum fac mihi, qua via incedam, * quia ad te attollo animam meam,
142:11 Eripe me de inimicis meis, Domine: in te spero. * Doce me facere voluntatem tuam, quia tu es Deus meus.
142:12 Spiritus tuus bonus est: ducat me in terra plana. *  Propter nomen tuum, Domine, vivum me serva;
142:12 Pro clementia tua educ de angustiis animam meam. * Et pro gratia tua destrue inimicos meos,
142:12 Et perde omnes qui tribulant animam meam: * nam ego sum servus tuus.
