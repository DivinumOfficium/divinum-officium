[Rank]
Sabbato infra Hebdomadam III in Quadragesima;;Feria major;;2

[Rule]

[Lectio1]
Lectio sancti Evangelii secundum Joannem
!John 8:1-11
In illo tempore: Perrexit Jesus in montem Oliveti, et diluculo iterum venit in templum. Et reliqua.
_
Homilia sancti Augustini Episcopi
!Tract. 33. in Joannem, post init.
Jesus perrexit in montem Oliveti, in montem fructuosum, in montem unguenti, in montem chrismatis. Ubi enim decebat docere Christum, nisi in monte Oliveti? Christi enim nomen a chrismate dictum est: chrisma autem Graece, Latine unctio nominatur. Ideo autem nos unxit, quia luctatores contra diabolum fecit. Et diluculo iterum venit in templum, et omnis populus venit ad eum: et sedens docebat eos, et non tenebatur, quia nondum pati dignabatur. Nunc jam attendite, ubi ab inimicis tentata sit Domini mansuetudo. Adducunt autem illi scribae et pharisaei mulierem in adulterio deprehensam, et statuerunt eam in medio, et dixerunt ei: Magister, haec mulier modo deprehensa est in adulterio: in lege autem Moyses mandavit nobis hujusmodi lapidare: tu ergo quid dicis? Haec autem dicebant tentantes eum: ut possent accusare eum. Unde accusare? Numquid ipsum in aliquo facinore deprehenderant, aut illa mulier ad eum aliquo modo pertinuisse dicebatur?

[Responsory1]
@Tempora/Quad3-0:Responsory7

[Lectio2]
Intelligamus, fratres, admirabilem mansuetudinem in Domino fuisse. Animadverterunt eum nimium esse mitem, nimium esse mansuetum. De illo quippe fuerat ante praedictum: Accingere gladio tuo circa femur tuum potentissime. Specie tua et pulchritudine tua intende, prospere procede, et regna: propter veritatem, et mansuetudinem, et justitiam. Ergo attulit veritatem ut doctor, mansuetudinem ut liberator, justitiam ut cognitor. Propter haec eum esse regnaturum in Spiritu sancto propheta praedixerat. Cum loqueretur, veritas agnoscebatur: cum adversus inimicos non moveretur, mansuetudo laudabatur. Cum ergo de duobus istis, id est, de veritate et mansuetudine ejus, inimici livere et invidia torquerentur; in tertio, id est, justitia, scandalum posuerunt.

[Responsory2]
@Tempora/Quad3-0:Responsory8

[Lectio3]
Dixerunt ergo apud semetipsos. Verax putatur, mansuetus uidetur, de iustitia illi quærenda est calumnia. Offeramus ei mulierem in adulterio deprehensam; dicamus, quid de illa in lege præceptum sit. Si eam iusserit lapidari, mansuetudinem non habebit. Si eam dimitti censuerit, justitiam non tenebit. Vt autem mansuetudinem, inquiunt, non perdat, in qua iam populis amabilis factus est, sine dubio eam dimitti debere dicturus est. Hinc nos inueniemus accusandi occasionem: et eum reum faciemus tamquam legis prævaricatorem: dicentes ei. Hostis es legis, contra Moysen respondes, imo contra eum qui per Moysen legem dedit. Reus es mortis: cum ea et tu ipse es lapidandus, Posset his uerbis atq. his sententiis inflammari inuidia, feruere accusatio, flagitari damnatio. Sed cui hoc? Peruersitas rectitudini, falsitas ueritati, corruptum cordi recto, stultitia sapientiæ. Quando illi laqueos præpararent, in quos non prius ipsi caput iniicerent? Ecce dominus in respondendo et justitiam servaturus est, et a mansuetudine non recessurus.'

[Responsory3]
@Tempora/Quad3-0:Responsory9

[Ant 2]
Inclinavit se Jesus * et scribebat in terra: Si quis sine peccato est, mittat in eam lapidem

[Oratio 2]
Praesta quaesumus omnipotens Deus, ut qui se affligendo carnem ab alimentis abstinent; sectando justitiam a culpa jejunent.
$Per Dominum
