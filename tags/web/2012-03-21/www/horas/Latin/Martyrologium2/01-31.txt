Pridie Kalendas Februarii
_
Augustae Taurinorum sancti Joannis Bosco, Confessoris, Societatis Salesianae ac Instituti Filiarum Mariae Auxiliatricis Fundatoris, animarum zelo et fidei propagandae conspicui, quem Pius Papa Undecimus Sanctorum fastis adscripsit.
Romae, via Portuensi, sanctorum Martyrum Cyri et Joannis, qui, pro confessione Christi, post multa tormenta, capite truncati sunt.
Alexandriae natalis sancti Metrani Martyris, qui, sub Decio Imperatore, cum ad jussionem Paganorum nollet impia verba proferre, hi totum ejus corpus fustibus colliserunt, vultumque et oculos praeacutis calamis terebrantes, cum cruciatibus expulerunt ipsum extra urbem, ibique lapidibus oppressum interemerunt.
Ibidem sanctorum Martyrum Saturnini, Thyrsi et Victoris.
Item Alexandriae sanctorum Martyrum Tharsicii, Zotici, Cyriaci et Sociorum.
Cyzici, in Hellesponto, sanctae Tryphaenae Martyris, quae, plurimis tormentis superatis, a tauro demum necata, martyrii palmam promeruit.
Mutinae sancti Geminiani Episcopi, miraculorum gloria conspicui.
In Provincia Mediolanensi sancti Julii, Presbyteri et Confessoris, tempore Imperatoris Theodosii.
Neapoli sancti Francisci Xaverii Mariae Bianchi, Confessoris, Clerici Regularis sancti Pauli, signis, donis caelestibus et admirabili patientia illustris, quem Pius Papa Duodecimus ad supremos honores Sanctorum extulit.
Romae sanctae Marcellae Viduae, cujus praeclaras laudes beatus Hieronymus scripsit.
Item Romae Beatae Ludovicae Albertoniae, Viduae Romanae, ex tertio Ordine sancti Francisci, virtutibus clarae.
Eodem die Translatio sancti Marci Evangelistae, cum sacrum ejus corpus ex Alexandria, a barbaris tunc occupata, Venetias allatum, ibidem in majori Ecclesia, ejus nomine consecrata, honorificentissime conditum fuit.
