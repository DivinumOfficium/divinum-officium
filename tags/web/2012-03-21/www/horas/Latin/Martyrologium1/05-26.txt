Septimo Kalendas Junii
_
Romae sancti Eleutherii, Papae et Martyris, qui multos nobiles Romanorum ad fidem Christi perduxit, et sanctos Damianum et Fugatium in Britanniam misit, qui Lucium Regem, cum uxore ipsius ac toto fere populo, baptizarunt.
Cantuariae, in Anglia, natalis sancti Augustini, Episcopi et Confessoris; qui, una cum aliis, a beato Gregorio Papa missus, genti Anglorum sacrum Christi Evangelium praedicavit, ibique, virtutibus et miraculis gloriosus, obdormivit in Domino. Ejus tamen festivitas quinto Kalendas Junii recolitur.
Athenis item natalis beati Quadrati, Apostolorum discipuli, qui, in persecutione Hadriani, fide et industria sua congregans Ecclesiam grandi terrore dispersam, librum pro Christianae religionis defensione, valde utilem et Apostolica doctrina dignum, eidem Imperatori porrexit.
Romae sanctorum Martyrum Simitrii Presbyteri, et aliorum viginti duorum; qui sub Antonino Pio passi sunt.
Viennae, in Gallia, sancti Zachariae, Episcopi et Martyris, qui sub Trajano passus est.
In Africa sancti Quadrati Martyris, in cujus solemnitate sanctus Augustinus sermonem habuit.
Tuderti, in Umbria, natalis sanctorum Martyrum Felicissimi, Heraclii et Paulini.
In territorio Antisiodorensi passio sancti Prisci Martyris, qui, cum ingenti multitudine fidelium Christi, capite caesus est.

