Quintodecimo Kalendas Martii
_
Brixiae natalis sanctorum Martyrum Faustini et Jovitae fratrum, qui sub Hadriano Imperatore, post multa praeclara ob Christi fidem suscepta certamina, victricem martyrii coronam acceperunt.
Romae sancti Cratonis Martyris, qui, cum uxore sua et universa domo a beato Valentino Episcopo baptizatus, non multo post, una cum illis, martyrio consummatus est.
Interamnae natalis sanctorum Martyrum Saturnini, Castuli, Magni et Lucii.
Ibidem sanctae Agapis, Virginis et Martyris.
Vasione, in Galliis, sancti Quinidii Episcopi, cujus mortem in conspectu Domini pretiosam miracula crebra testantur.
Capuae sancti Decorosi, Episcopi et Confessoris.
In Provincia Valeriae sancti Severi Presbyteri, qui (ut beatus Gregorius Papa scribit), fusis lacrimis, defunctum revocavit ad vitam.
Antiochiae sancti Josephi Diaconi.
Arvernis, in Gallia, sanctae Georgiae Virginis.
