[Rank]
S. Lini Papae et Martyris;;Semiduplex;;2;;vide C2

[Rule]
vide C2;

[Oratio]
Deus, qui nos beati Lini Martyris tui atque Pontificis annua solemnitate~
laetificas: concede propitius; ut cujus natalitia colimus, de eiusdem etiam~
protectione gaudeamus.
$Per Dominum

[Lectio4]
Linus Pontifex, Volaterris in Etruria natus, primus post Petrum gubernavit~
Ecclesiam. Cujus tanta fides et sanctitas fuit, ut non solum daemones ejiceret,~
sed etiam mortuos revocaret ad vitam. Scripsit res gestas beati Petri, et ea~
maxime quae ab illo acta sunt contra Simonem magum. Sancivit, ne qua mulier,~
nisi velato capite in ecclesiam introiret. Huic Pontifici caput amputatum est ob~
constantiam christianae fidei, jussu Saturnini impii et ingratissimi consularis,~
cujus filiam a daemonum vexatione liberaverat. Sepultus est in Vaticano prope~
sepulcrum principis Apostolorum, nono Kalendas Octobris. Sedit annos undecim,~
menses duos, dies viginti tres, creatis bis mense Decembri episcopis quindecim,~
presbyteris decem et octo.

[Lectio5]
De Expositione sancti Ambrosii Episcopi in psalmum centesimum decimum octavum.
!Sermone 21.
Principes persecuti sunt me gratis: et a verbis tuis trepidavit cor meum. Bene~
hoc Martyr dicit, quod injuste persecutionum tormenta sustineat: qui nihil~
rapuerit, nullum violentus oppresserit, nullius sanguinem fuderit, nullius torum~
putaverit esse violandum: qui nihil legibus debeat, et graviora latronum~
sustinere cogatur supplicia: qui loquatur juste, et non audiatur: qui loquatur~
plena salutis, et impugnetur: ut possit dicere, Cum loquebar illis, impugnabant~
me gratis. Gratis igitur persecutionem patitur, qui impugnatur sine crimine:~
impugnatur ut noxius, cum sit in tali confessione laudabilis: impugnatur quasi~
veneficus, qui in nomine Domini gloriatur, cum pietas virtutum omnium~
fundamentum sit.

[Lectio6]
Vere frustra impugnatur, qui apud impios et infidos impietatis arcessitur, cum~
fidei sit magister. Verum qui gratis impugnatur, fortis debet esse et constans.~
Quomodo ergo subtexuit: Et a verbis tuis- trepidavit cor meum? Trepidare~
infirmitatis est, timoris atque formidinis. Sed est etiam infirmitas ad salutem,~
est etiam timor sanctorum. Timete Dominum, omnes sancti ejus: et, Beatus vir,~
qui timet Dominum. Qua ratione beatus? Quia in mandatis ejus cupit nimis.
