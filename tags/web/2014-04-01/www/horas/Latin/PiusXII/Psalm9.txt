9:1 Celebrabo te, Domine, toto corde meo, * enarrabo omnia mirabilia tua.
9:2 Lætabor et exsultabo de te. * Psallam nomini tuo, Altissime.
9:3 Quia cesserunt inimici mei retrorsum, * corruerunt et perierunt a facie tua.
9:4 Nam suscepisti judicium meum et causam meam, * sedisti super solium, judex justus.
9:5 Increpasti gentes, perdidisti impium, * nomen eorum delesti in æternum.
9:6 Inimici defecerunt, in ruinas sempiternas acti, * et urbes destruxisti:  periit memoria eorum.
9:7 Dominus autem in æternum sedet, * stabilivit ad judicandum solium suum.
9:8 Et ipse judicabit orbem cum justitia, * jus dicet populis cum æquitate.
9:9 Et erit Dominus refugium oppresso, * refugium opportunum temporibus angustiæ.
9:10 Et sperabunt in te qui noverunt nomen tuum, * quia non derelinquis quærentes te, Domine.
9:12 Psallite Domino qui habitat in Sione, * annuntiate in populis opera ejus,
9:13 Quia ultor sanguinis recordatus est eorum, * non est oblitus clamoris pauperum.
9:14 Miserere mei, Domine: * vide afflictionem quam patior ab inimicis meis,
9:15 Extollens me de portis mortis, ut annuntiem omnes laudes tuas in portis ﬁliæ Sionis,
9:16 Et exsultem de auxilio tuo. * Demersæ sunt gentes in foveam quam fecerunt,
9:17 Laqueo quem absconderunt * captus est pes eorum.
9:18 Manifestavit se Dominus, judicium fecit; * operibus manuum suarum irretitus est peccator.
9:19 Recedant peccatores ad inferos, * omnes gentes quæ oblitæ sunt Dei.
9:20 Neque enim in perpetuum oblivioni dabitur pauper, * fiducia miserorum non peribit in æternum.
9:21 Exsurge, Domine:  ne prævaleat homo impius; * judicentur gentes in conspectu tuo.
9:21 Incute, Domine, terrorem eis; * sciant gentes se homines esse.
9:22 Quare, Domine, distas procul, * abscondis te temporibus angustiæ,
9:23 Dum superbit impius, vexatus miser, * capitur dolis quos ille conﬁnxit?
9:24 Nam peccator gloriatur de cupidine sua, * et rapax blasphemat, Dominum spernit.
9:25 Ait impius in superbia mentis:  « Non vindicabit; * non est Deus »:  hæc est omnis cogitatio ejus.
9:26 Prosperæ sunt viæ ejus omni tempore;  longe distant judicia tua a mente ejus; * omnes adversarios suos contemnit.
9:27 Dicit in corde suo:  « Non commovebor: * a generatione in generationem non ero infelix. »
9:28 Maledictione os ejus plenum est et fraude et dolo. * sub lingua ejus labor et vexatio.
9:29  
9:30 Sedet in insidiis prope vicos, * in occultis occidit innocentem:
9:31 Oculi ejus pauperem speculantur. * Insidiatur in latebris sicut leo in spelunca sua;
9:32 Insidiatur ut rapiat miserum: * rapit miserum trahitque in rete suum.
9:32 Incurvatur, prosternit se humi, * et violentia ejus pauperes cadunt.
9:32 Dicit in corde suo:  « Oblitus est Deus, * avertit faciem suam, non videt unquam. »
9:33 Exsurge, Domine Deus, extolle manum tuam! * Noli pauperum oblivisci!
9:34 Quare spernit impius Deum, * dicit in corde suo:  « Non vindicabit »?
9:35 Tu autem vides:  tu laborem et mærorem consideras, * ut ponas ea in manibus tuis.
9:36 Tibi se pauper committit, * orphano tu es adjutor!
9:37 Contere bracchium peccatoris et maligni: * vindicabis malitiam ejus, nec subsistet.
9:38 Dominus rex est in sæculum sæculi, * perierunt gentes de terra ejus.
9:39 Desiderium miserorum audisti, Domine, * conﬁrmasti cor eorum, aurem præbuisti,
9:39 Ut jus tuearis orphani et oppressi, * neque ultra terrorem incutiat homo terrenus.
