[Lectio1]
De Parabolis Salomonis.
!Prov 3:1-6
1 Fili mi, ne obliviscaris legis meae, et praecepta mea cor tuum custodiat:
2 longitudinem enim dierum, et annos vitae, et pacem, apponent tibi.
3 Misericordia et veritas te non deserant; circumda eas gutturi tuo, et describe in tabulis cordis tui:
4 et invenies gratiam, et disciplinam bonam, coram Deo et hominibus.
5 Habe fiduciam in Domino ex toto corde tuo, et ne innitaris prudentiae tuae;
6 in omnibus viis tuis cogita illum, et ipse diriget gressus tuos.

[Responsory1]
R. Ne derelinquas me, Domine, pater et dominator vitae meae, ut non corruam in conspectu adversariorum meorum:
* Ne gaudeat de me inimicus meus.
V. Apprehende arma et scutum, et exsurge in adjutorium mihi.
R. Ne gaudeat de me inimicus meus.

[Lectio2]
!Prov 3:7-10
7 Ne sis sapiens apud temetipsum; time Deum, et recede a malo:
8 sanitas quippe erit umbilico tuo, et irrigatio ossium tuorum.
9 Honora Dominum de tua substantia, et de primitiis omnium frugum tuarum da ei:
10 et implebuntur horrea tua saturitate, et vino torcularia tua redundabunt.

[Responsory2]
R. Magna enim sunt judicia tua Domine, et inenarrabilia verba tua:
* Magnificasti populum tuum, et honorasti.
V. Transtulisti illos per Mare Rubrum, et transvexisti eos per aquam nimiam.
R. Magnificasti populum tuum, et honorasti.

[Lectio3]
!Prov 3:11-15
11 Disciplinam Domini, fili mi, ne abjicias, nec deficias cum ab eo corriperis:
12 quem enim diligit Dominus, corripit, et quasi pater in filio complacet sibi.
13 Beatus homo qui invenit sapientiam, et qui affluit prudentia.
14 Melior est acquisitio ejus negotiatione argenti, et auri primi et purissimi fructus ejus;
15 pretiosior est cunctis opibus, et omnia quae desiderantur huic non valent comparari.

[Responsory3]
R. Quae sunt in corde hominum, oculi tui vident, Domine, et in libro tuo omnia scribentur:
* Homo videt in facie, Deus autem in corde.
V. Omnia enim corda scrutatur, et universas mentium cogitationes intelligit.
R. Homo videt in facie, Deus autem in corde.
&Gloria
R. Homo videt in facie, Deus autem in corde.
