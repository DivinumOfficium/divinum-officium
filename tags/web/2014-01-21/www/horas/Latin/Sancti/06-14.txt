[Rank]
S. Basilii Magni Confessoris et Ecclesiae Doctoris;;Duplex;;3;;vide C4a

[Rule]
vide C4a;mtv
9 lectiones

[Name]
Basili

[Oratio]
Exaudi, quaesumus Domine, preces nostras, quas in beati Basilii Confessoris tui atque Pontificis solemnitate deferimus: et qui tibi digne meruit famulari, ejus intercedentibus meritis ab omnibus nos absolve peccatis.
$Per Dominum

[Lectio4]
Basilius nobilis Cappadox, Athenis una cum Gregorio Nazianzeno, ejus amicissimo, saecularibus litteris, deinde in monasterio sacris mirabiliter eruditus eum brevi cursum fecit ad omnem doctrinae et morum excellentiam, ut inde Magni cognomen invenerit. Is ad praedicandum Jesu Christi Evangelium in Pontum accersitus, eam provinciam a christianis institutis aberrantem, ad viam salutis revocavit: Mox ab Eusebio Caesareae episcopo ad erudiendam eam civitatem adjutor adhibetur: in cujus locum postea successit. Is Filium Patri consubstantialem esse in primis defendit, ac Valentem imperatorem sibi iratum, miraculis adeo flexit, ut incumbentem ad voluntatem ejiciendi ipsum in exsilium, a sententia discedere coegerit.

[Lectio5]
Nam et Valentis sella, in qua facturus decretum de ejiciendo e civitate Basilio, sedere volebat, confracta est: Et tribus ab eo calamis adhibitis ad scribendam exsilii legem, nullus eorum reddidit atramentum: et cum nihilominus in proposito scribendi impium decretum persisteret, ipsius dextera, dissolutis nervis, tota contremuit. His commotus Valens chartam utraque manu conscidit. Ea autem nocte, quae ad deliberandum Basilio data est, Valentis uxor intimis est cruciata doloribus, et unicus filius in gravem morbum incidit. Quibus ille perterritus, iniquitatem suam recognoscens, Basilium accersit: quo praesente puer coepit convalescere: verum, vocatis a Valente ad visendum puerum haereticis, paulo post moritur.

[Lectio6]
Abstinentia et continentia fuit, admirabili: una tunica contentus erat: in jejunio servando diligentissimus in oratione assiduus, in qua saepe totam noctem consumebat. Virginitatem perpetuo coluit. Monasteriis exstructis, ita monachorum institutum temperavit, ut solitariae atque actuosae vitae utilitates praeclare simul conjungeret. Multa erudite scripsit; ac nemo, teste Gregorio Nazianzeno, sacrae Scripturae libros verius aut uberius explicavit. Obiit Kalendis Januarii, cum tantum spiritu vivens, praeter ossa et pellem, nulla praeterea corporis parte constare videretur.

[Lectio7]
Lectio sancti Evangelii secundum Lucam.
!Luke 14:26-35
In illo tempore: Dixit Jesus turbis: Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus. Et reliqua.
_
Homilia sancti Basilii Episcopi.
!Lib. Regul. fusius explic. ad interrog. 8.
Perfecta quidem renuntiatio in eo consistit, ut id assequamur, ne ad ipsius etiam vitae affectionem propensi simus, et responsum mortis habeamus, ut non simus fidentes in nobis ipsis. Hujusmodi autem renuntiatio initium sumit ab alienatione rerum externarum, veluti a possessionibus, ab inani gloria, a vivendi consuetudine, a rerum inutilium amore: quemadmodum etiam suo exemplo nobis ostenderunt sancti Domini nostri discipuli, Jacobus quidem et Joannes, relicto patre Zebedaeo, et ipsa quoque navicula, de qua omnis illorum victus ratio pendebat: Matthaeus vero, cum ab ipso telonio surrexit, ac Dominum secutus est

[Lectio8]
Sed quid opus est nostris rationibus, aut sanctorum virorum exemplis id, quod dicimus, confirmare, cum ipsa Domini verba in medium liceat afferre, iisque ipsis religiosam ac Deum timentem animam commovere, quibus ille perspicue et sine controversia protestatur, dicens: Sic igitur quicumque ex vobis non renuntiaverit omnibus quae possidet, non potest meus esse discipulus. Et alio in loco, cum prius dixisset: Si vis perfectus esse, vade et vende omnia quae habes, et da pauperibus: postea subjunxit: Veni, sequere me.

[Lectio9]
Est igitur renuntiatio, quemadmodum docuimus, vinculorum terrenae hujus ac temporalis vitae solutio, atque ab humanis negotiis liberatio, per quam ad ineundam viam, qua ad Deum pervenitur, aptiores et promptiores efficimur: et expedita ratio ad acquisitionem usumque rerum, quae super aurum et lapidem pretiosum multum longe sunt pretiosiores: Et in summa, cordis humani ad caelestem conversationem translatio, ita ut dicere liceat: Nostra conversatio in caelis est: et (quod maximum est) initium unde ad Christi similitudinem evadimus, qui cum dives esset, propter nos pauper est factus.
&teDeum

[Lectio94]
Basilíus, nóbilis Cáppadox, Athénis una cum Gregório Nazianzéno, ejus amicíssimo, sæculáribus lítteris, deínde in monastério sacris mirabíliter erudítus, eum brevi cursum fecit ad omnem doctrínæ et morum excelléntiam, ut inde Magni cognómen invénerit. Ad prædicándum Jesu Christi Evangélium in Pontum accersítus, eam provínciam ad viam salútis revocávit; mox ab Eusébio Cæsaréæ epíscopo ad erudiéndam eam civitátem adjútor adhibétur, in cujus locum póstea succéssit. Is Fílium Patri consubstantiálem esse in primis deféndit, ac Valéntem imperatórem, sibi irátum et exsílium minitántem, miráculis ádeo flexit, ut a senténtia discédere coégerit. Abstinéntia et continéntia fuit admirábili; in oratióne assíduus, in ea sæpe totam noctem consumébat. Virginitátem perpétuo cóluit. Monastériis exstrúctis, ita monachórum institútum temperávit, ut solitáriæ atque actuósæ vitæ utilitátis præcláre simul conjúngeret. Multa erudíte scripsit; ac nemo, teste Gregório Nazianzéno, sacræ Scriptúræ libros vérius aut ubérius explicávit. Obiit Kaléndis Januárii.
&teDeum
