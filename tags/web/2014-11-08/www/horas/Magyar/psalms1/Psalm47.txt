47:1 Nagy az Úr és igen dicséretes a mi Istenünknek városában, az ő szent hegyén. 
47:2 Az egész föld örömére van alapitva Sion hegye, éjszaki oldalán a nagy király városa. 
47:3 Házaiban az Isten ismeretes, mint az ő oltalmok. 
47:4 Mert ime a föld királyai összegyűltek, egyesűltek; 
47:5 ők azt így látván, elcsodálkoztak, zavarba jöttek, megindúltak; reszketés fogta el őket; 
47:6 oly fájdalom, mint a szülőé, és a mily rohanó a szélvész, mely összetöri Tarzis hajóit. 
47:7 A mint hallottuk, úgy láttuk az erők Ura városában, a mi Istenünk városában; Isten alapította azt mindörökre. 
47:8 Megemlékezünk, Isten, a te irgalmasságodról templomodnak közepette. 
47:9 Valamint a te neved, Isten, úgy dicséreted is a föld határaig ér; igazsággal teljes a te jobbod. 
47:10 Vigadjon Sion hegye, és örvendezzenek Júda leányai itéleteid miatt, Uram! 
47:11 Kerűljétek meg Siont és szemléljétek azt körűl; számláljátok meg tornyait. 
47:12 Függeszszétek sziveiteket erősségére, vegyétek számba házait, hogy elbeszéljétek a jövő nemzedéknek: 
47:13 mert ez az Isten, a mi Istenünk örökké és mindörökön örökké; ő igazgat minket mindörökké. 
