35:1 Loquitur iniquitas ad impium in corde eius; * non es timor Dei ante oculos eius.
35:2 Etenim in mente sua blanditur sibi * non deprehendi culpam suam neque abhorreri.
35:3 Verba oris eius iniquitas et dolus, * desiit sapere et agere bene.
35:4 Iniquitatem meditatur in cubili suo, * consistit in via non bona, malum non aversatur.
35:5 Domine, caelum contingit misericordia tua, * fidelitas tua ipsas nubes.
35:6 Iustitia tua sicut montes Dei, * iudicia tua sicut mare profundum:
35:7 Homines et iumenta salvas, Domine. * Quam pretiosa est gratia tua, Deus:
35:8 Filii hominum * sub umbram alarum tuarum confugiunt;
35:9 Satiantur pinguedine domus tuae, * et torrente deliciarum tuarum potas eos.
35:10 Etenim apud te est fons vitae, * et in lumine tuo videmus lumen.
35:11 Serva gratiam tuam iis qui te colunt, * et aequitatem tuam iis qui recto sunt corde.
35:12 Ne superveniat mihi pes superbi, * et manus peccatoris ne moveat me.
35:13 Ecce corruerunt qui patrant iniquitatem: * deiecti sunt nec surgere possunt.
