Quarto Kalendas Augusti
_
Tarasci, in Gallia Narbonensi, sanctae Marthae Virginis, hospitae Salvatoris nostri ac sororis beatorum Mariae Magdalenae et Lazari.
Romae, via Portuensi, sanctorum Martyrum Felicis, Simplicii, Faustini et Beatricis, temporibus Diocletiani Imperatoris. Horum duo primi, post multa et diversa supplicia, jussi sunt capitalem subire sententiam; Beatrix vero, eorum soror, in confessione Christi est in carcere praefocata.
Romae praeterea sanctorum Martyrum Lucillae et Florae Virginum, Eugenii, Antonini, Theodori, et Sociorum decem et octo; qui sub Gallieno Imperatore martyrium obierunt.
Item Romae sanctae Serapiae Virginis, quae, sub Hadriano Principe, cum esset tradita duobus lascivis juvenibus et minime potuisset illudi, nec postmodum ardentibus facibus inflammari, Derilli Judicis jussu fustibus caesa est, dehinc gladio decollata. Ejus corpus a beata Sabina in suo monumento, juxta aream Vindiciani, sepultum est; sed memoria ipsius martyrii tertio Nonas Septembris celebrior habetur, quo die ambarum sarcophagum ibi compositum et ornatum fuit, et locus orationis condigne dicatus.
Gangris, in Paphlagonia, sancti Callinici Martyris, qui, virgis ferreis verberatus aliisque suppliciis afflictus, tandem, in fornacem injectus, spiritum Deo reddidit.
In Norvegia sancti Olavi, Regis et Martyris.
Trecis, in Gallia, sancti Lupi, Episcopi et Confessoris; qui, cum beato Germano, ad expugnandam Pelagianorum haeresim, in Britanniam perrexit, urbemque Trecas a furore Attilae, Galliam omnem devastantis, assidua oratione defendit; demum, quinquaginta duobus annis sacerdotio venerabiliter functus, in pace quievit.
In civitate Briocensi, in Gallia, sancti Gulielmi, Episcopi et Confessoris.
Item depositio beati Prosperi, Aurelianensis Episcopi.
Apud Tudertum, in Umbria, sancti Faustini Confessoris.
In civitate Mamiensi sanctae Seraphinae.
Romae beati Urbani Papae Secundi, qui, sancti Gregorii Septimi vestigia secutus, doctrinae et religionis studio enituit, et fideles Cruce signatos ad sacra Palaestinae loca ex infidelium dominio redimenda excitavit. Cultum autem, ab immemorabili tempore eidem exhibitum, Leo Decimus tertius, Pontifex Maximus, ratum habuit et confirmavit.
