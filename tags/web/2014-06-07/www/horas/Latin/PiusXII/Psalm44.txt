44:1 Effundit cor meum verbum bonum: * dico ego carmen meum regi;
44:2 Lingua mea stilus est * scribae velocis.
44:3 Speciosus es forma prae filiis hominum, diffusa est gratia super labia tua: * propterea benedixit tibi Deus in aeternum.
44:4 Cinge gladium tuum super femur,*  potentissime,
44:5 Decorem tuum * et ornatum tuum!
44:6 Feliciter evehere pro fide et pro iustitia, * et praeclara gesta doceat te dextera tua.
44:7 Sagittae tuae acutae, populi tibi subduntur, * deficiunt corde inimici regis.
44:8 Thronus tuus, Deus, in saeculum saeculi; * sceptrum aequitatis sceptrum regni tui.
44:9 Diligis iustitiam et odisti iniquitatem: * propterea unxit te Deus, Deus tuus, oleo laetitiae prae consortibus tuis.
44:10 Myrrha et aloe et cassia fragrant vestimenta tua; * ex aedibus eburneis fidium sonus laetificat te.
44:10 Filiae regum obviam veniunt tibi, * regina adstat ad dexteram tuam ornata auro ex Ophir.
44:11 Audi, filia, et vide, et inclina aurem tuam, * et obliviscere populum tuum et domum patris tui.
44:12 Et concupiscet rex pulchritudinem tuam: * ipse est dominus tuus; obsequere ei.
44:13 Et populus Tyri cum muneribus venit; * favorem tuum captant proceres plebis.
44:14 Tota decora ingreditur filia regis; * texturae aureae sunt amictus eius.
44:15 Amictu variegato induta adducitur ad regem; * virgines post eam, sociae eius, adducuntur ad te.
44:16 Afferuntur cum laetitia et exsultatione, * ingrediuntur in palatium regis.
44:17 Loco patrum tuorum erunt filii tui; * constitues eos principes super totam terram.
44:18 Memorabo nomen tuum * in omnem generationem et generationem;
44:18 Propterea populi celebrabunt te * in saeculum saeculi.
