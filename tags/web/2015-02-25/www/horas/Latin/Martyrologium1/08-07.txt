Septimo Idus Augusti
_
Neapoli, in Campania, sancti Cajetani Thienaei Confessoris, Clericorum Regularium Fundatoris, qui, singulari in Deum fiducia, pristinam Apostolicam vivendi formam suis colendam tradidit, et, miraculis clarus, a Clemente Papa Decimo inter Sanctos relatus est.
Aretii, in Tuscia, natalis sancti Donati, Episcopi et Martyris; qui, inter cetera virtutis opera (ut scribit beatus Gregorius Papa), calicem sanctum, a Paganis fractum, orando instauravit. Is, in persecutione Juliani Apostatae, a Quadratiano Augustali comprehensus, et, cum sacrificare idolis renuisset, gladio percussus, martyrium consummavit. Passus est etiam cum eo beatus Hilarinus Monachus; cujus memoria decimo septimo Kalendas Augusti recolitur, quo die sacrum ipsius corpus ad Ostia Tiberina translatum fuit.
Romae sanctorum Martyrum Petri et Juliani, cum aliis decem et octo.
Mediolani sancti Fausti militis, qui, sub Aurelio Commodo, post multa certamina, martyrii palmam adeptus est.
Novocomi passio sanctorum Martyrum Carpophori, Exanthi, Cassii, Severini, Secundi et Licinii; qui, in confessione Christi, capite truncati sunt.
Nisibi, in Mesopotamia, sancti Dometii, Monachi Persae, qui cum duobus discipulis, sub Juliano Apostata, lapidatus est.
Rotomagi sancti Victricii Episcopi, qui adhuc miles, sub eodem Juliano, abjiciens pro Christo cingulum, a Tribuno multis tormentis afficitur, et capitis damnatur; sed, carnifice, qui ad eum caedendum missus fuerat, caecitate percusso, ipse, vinculis solutis, liber evasit. Postea, Episcopus factus, indomitas Morinorum et Nerviorum gentes divini praedicatione verbi ad Christi fidem perduxit, et demum Confessor in pace quievit.
Catalauni, in Gallia, sancti Donatiani Episcopi.
Messanae, in Sicilia, sancti Alberti Confessoris, ex Ordine Carmelitarum, miraculis clari.
