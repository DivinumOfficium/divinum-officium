67:1 Exsurgit Deus, dissipantur inimici eius, * et fugiunt, qui oderunt eum, a facie eius.
67:2 Sicut dispergitur fumus, disperguntur, * sicut diffluit cera ante ignem, sic pereunt peccatores ante Deum.
67:3 Iusti autem laetantur, exsultant in conspectu Dei, * et delectantur in laetitia.
67:4 Cantate Deo, psallite nomini eius; * Sternite viam ei qui vehitur per desertum,
67:5 Cui nomen est Dominus,  * et exsultate coram eo.
67:6 Pater orphanorum et tutor viduarum * Deus est in habitaculo sancto suo.
67:7 Deus domum parat derelictis, Educit captivos ad prosperitatem: * rebelles tantum degunt in torrida terra.
67:8 Deus, cum exires ante populum tuum, * cum incederes per desertum,
67:9 Terra mota est, caeli quoque stillarunt ante Deum, * tremuit Sinai ante Deum, Deum Israel.
67:10 Pluviam copiosam demisisti, Deus, in hereditatem tuam, * et fatigatam tu refecisti.
67:11 Grex tuus habitavit in ea, * parasti eam in bonitate tua pauperi, Deus.
67:12 Dominus proferi verbum; * laeta nuntiantium multitudo est magna:
67:13 Reges exercituum fugiunt, fugiunt; * et incolae domus dividunt praedam.
67:14 Dum quiescebatis inter caulas gregum, alae columbae nitebant argento, * et pennae eius flavore auri.
67:15 Dum Omnipotens illic dispergebat reges, nives ceciderunt in Salmon! Montes excelsi sunt montes Basan,
67:16 Clivosi montes sunt montes Basan: * cur invidiosi aspicitis, montes clivosi,
67:17 Montem in quo habitare placuit Deo, * immo in quo habitabit Dominus semper?
67:18 Currus Dei myriades sunt, mille et mille:*  Dominus de Sinai in sanctuarium venit.
67:19 Ascendisti in altum, duxisti captivos, * accepisti in donum homines,
67:20 Vel eos qui nolunt * habitare apud Dominum Deum.
67:21 Benedictus Dominus per singulos dies: * portat onera nostra Deus, salus nostra!
67:22 Deus noster est Deus qui salvat, * et Dominus Deus dat evasionem a morte.
67:23 Profecto, Deus confringit capita inimicorum suorum, * verticem capillatum eius qui ambulat in delictis suis.
67:24 Dixit Dominus: Ex Basan reducam, * reducam e profundo maris,
67:24 Ut intingas pedem tuum in sanguine, * ut linguis canum tuorum sit portio ex inimicis.
67:25 Vident ingressum tuum, Deus, * ingressum Dei mei, regis mei, in sanctum:
67:26 Praecedunt cantores, postremi sunt citharoedi, * in medio puellae tympana sonant.
67:27 In coetibus festivis benedicite Deo, * Domino vos, ex Israel nati.
67:28 Ibi est Beniamin, minimus natu, * praecedens eos,
67:29 Principes Iuda cum turmis suis, * principes Zabulon, principes Nephtali.
67:30 Exsere, Deus, potentiam tuam, * potentiam, Deus, qui operaris pro nobis!
67:31 Propter templum tuum, quod est in Ierusalem, * tibi offerant reges munera!
67:32 Increpa feram arundinis, turmam taurorum cum vitulis populorum, * prosternant se cum laminis argenti:
67:33 Dissipa gentes quae bellis laetantur.  Veniant magnantes ex Aegypto, * Aethiopia extendat manus suas ad Deum.
67:34 Regna terrae, cantate Deo, * psallite Domino,
67:35 Qui vehitur per caelos, * caelos antiquos!
67:36 Ecce, edit vocem suam, vocem potentem: agnoscite potentiam Dei! * Super Israel maiestas eius, et potentia eius in nubibus.
67:36 Timendus est Deus e sancto suo, Deus Israel; ipse potentiam dat et robur populo suo. * Benedictus Deus!
