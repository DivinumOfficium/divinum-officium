Septimo Idus Aprilis
_
Rotomagi natalis sancti Joannis Baptistae de La Salle, Presbyteri et Confessoris, qui, in erudienda adolescentia praesertim paupere excellens, et de religione civilique societate praeclare meritus, Fratrum Scholarum Christianarum Sodalitatem instituit. Eum Pius Duodecimus, Pontifex Maximus, omnium Magistrorum pueris adolescentibusque instituendis praecipuum apud Deum caelestem Patronum constituit. Ipsius tamen festum Idibus Maji celebratur.
In Africa item natalis sanctorum Martyrum Epiphanii Episcopi, Donati, Rufini et aliorum tredecim.
Alexandriae sancti Peleusii, Presbyteri et Martyris.
Synope, in Ponto, sanctorum ducentorum Martyrum.
In Cilicia sancti Calliopii Martyris, qui, sub Maximiano Praefecto, post alia tormenta, capite in terram verso cruci affixus, nobili corona martyrii decoratus est.
Nicomediae sancti Cyriaci et aliorum decem Martyrum.
Veronae sancti Saturnini, Episcopi et Confessoris.
Romae sancti Hegesippi, qui, vicinus Apostolorum temporibus, Romam venit ad Anicetum Pontificem, ibique mansit usque ad Eleutherium, et Ecclesiasticorum Actuum a passione Domini usque ad suam aetatem sermone simplici texuit historiam; ut, quorum vitam sectabatur, dicendi quoque exprimeret charactere.
In Syria sancti Aphraatis Anachoretae, qui, Valentis tempore, catholicam fidem virtute miraculorum adversus Arianos defendit.
