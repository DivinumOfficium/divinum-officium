[Rank]
S. Franciscae Viduae Romanae;;Duplex;;3;;vide C7a

[RankNewcal]
S. Franciscae Viduae Romanae;;Duplex optional;;2;;vide C7a

[Rule]
vide C7a;
9 lectiones;

[Oratio]
Deus, qui beatam Franciscam famulam tuam, inter cetera gratiae tuae dona, familiari Angeli consuetudine decorasti: concede quaesumus; ut intercessionis ejus auxilio Angelorum consortium consequi mereamur.
$Per Dominum

[Invit]
Laudemus Deum nostrum, * In confessione beatae Franciscae

[Lectio4]
Francisca nobilis matrona Romana, ab ineunte aetate illustria dedit virtutum exempla: etenim pueriles ludos et illecebras mundi respuens, solitudine et oratione magnopere delectabatur. Undecim annos nata, virginitatem suam Deo consecrare, et monasterium ingredi proposuit: parentum tamen voluntati humiliter obtemperans, Laurentio de Pontianis, juveni aeque diviti ac nobili nupsit. In matrimonio arctioris vitae propositum, quantum licuit, semper retinuit: a spectaculis, conviviis, aliisque hujusmodi oblectamentis abhorrens, lanea ac vulgari veste utens, et quidquid a domesticis curis supererat temporis, orationi aut proximorum utilitati tribuens: in id vero maxima sollicitudine incumbens, ut matronas Romanas a pompis saeculi et ornatus vanitate revocaret. Quapropter domum Oblatarum, sub regula sancti Benedicti, congregationis Montis Oliveti, adhuc viro alligata, in Urbe instituit. Viri exsilium, bonorum jacturam, ac universae domus moerorem non modo constantissime toleravit: sed gratias agens cum beato Job, illud frequenter usurpabat: Dominus dedit, Dominus abstulit: sit nomen Domini benedictum.

[Lectio5]
Viro defuncto, ad praedictam Oblatarum domum convolans, nudis pedibus, fune ad collum alligato, humi prostrata, multis cum lacrimis earum numero adscribi suppliciter postulavit. Voti compos facta, licet esset omnium mater, non alio tamen quam ancillae, vilissimaeque feminae, et immunditiae vasculi titulo gloriabatur. Quam vilem sui existimationem et verbo declaravit et exemplo: saepe enim e suburbana vinea revertens, et lignorum fascem proprio capiti impositum deferens, vel eisdem omistum agens per Urbem asellum, pauperibus subveniebat, in quos etiam largas eleemosynas erogabat: aegrotantesque in xenodochiis visitans, non corporali tantum cibo, sed salutaribus monitis recreabat. Corpus suum vigiliis, jejuniis, cilicio, ferreo cingulo, crebrisque flagellis in servitutem redigere jugiter satagebat. Cibum illi semel in die herbae et legumina, aqua potum praebuit. Hos tamen corporis cruciatus aliquando confessarii mandato, a cujus ore nutuque pendebat, modice temperavit.

[Lectio6]
Divina mysteria, praesertim vero Christi Domini passionem, tanto mentis ardore, tantaque lacrimarum vi contemplabatur, ut prae doloris magnitudine pene confici videretur. Saepe etiam cum oraret, maxime sumpto sanctissimae Eucharistiae sacramento, spiritu in Deum elevata, ac caelestium contemplatione rapta, immobilis permanebat. Quapropter humani generis hostis variis eam contumeliis ac verberibus a proposito dimovere conabatur: quem tamen illa imperterrita semper elusit; Angeli praesertim praesidio, cujus familiari consuetudine gloriosum de eo triumphum reportavit. Gratia curationum et prophetiae dono enituit, quo et futura praedixit, et cordium secreta penetravit. Non semel aquae, vel per rivum decurrentes, vel e caelo labentes, intactam prorsus, dum Deo vacaret, reliquerunt. Modica panis fragmenta, quae vix tribus sororibus reficiendis fuissent satis, sic ejus precibus Dominus multiplicavit, ut quindecim inde exsaturatis, tantum superfuerit, ut canistrum impleverit: et aliquando earumdem sororum, extra Urbem mense Januario ligna parantium, sitim recentis uvae racemis ex vitae in arbore pendentibus mirabiliter obtentis, abunde expleverit. Denique meritis et miraculis clara, migravit ad Dominum, anno aetatis suae quinquagesimo sexto. Quam Paulus quintus Pontifex Maximus in Sanctorum numerum retulit.

[Lectio94]
Francísca, nóbilis matróna Romána, úndecim annos nata, virginitátem suam Deo consecráre et monastérium íngredi státuit; sed paréntum voluntáti obédiens, Lauréntio de Pontiánis, júveni díviti æque ac nóbili, nupsit. In matrimónio arctióris vitæ propósitum, quantum lícuit, semper retínuit, patiéntia in advérsis semper mirábilis. Ut vero matrónas Románas a pompis sæculi et ornátus vanitáte revocáret, domum Oblatárum, sub régula sancti Benedícti congregatiónis Montis Olivéti, in Urbe instítuit; eóque, defúncto viro, cónvolans, supplíciter eárum número adscríbi postulávit. Voti compos facta, licet esset ómnium mater, título ancíllæ et vilíssimæ féminæ gloriabátur. Diáboli astus numquam quiescéntis semper elúsit et, sui Angeli præsídio, gloriósum de eo triúmphum rétulit. Méritis et miráculis insígnis, migrávit ad Dóminum, anno ætátis suæ quadragésimo sexto: quam Paulus quintus Póntifex máximus catálogo Sanctórum adscrípsit.
&teDeum
