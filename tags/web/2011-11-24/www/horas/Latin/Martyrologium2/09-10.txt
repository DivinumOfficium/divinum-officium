Quarto Idus Septembris
_
Tolentini, in Piceno, depositio sancti Nicolai Confessoris, ex Ordine Eremitarum sancti Augustini. 
In Africa natalis sanctorum Episcoporum Nemesiani, Felicis, Lucii, alterius item Felicis, Littei, Polyani, Victoris, Jaderis, Dativi et aliorum; qui, sub Valeriano et Gallieno, exsurgente persecutionis rabie, ad primam confessionis Christi constantiam graviter fustibus caesi sunt, deinde, compedibus vincti et ad fodienda metalla deputati, gloriosae confessionis agonem consummarunt.
Leodii, in Belgio, sancti Theodardi, Episcopi et Martyris; qui animam suam posuit pro ovibus suis, et miraculorum signis post mortem illuxit.
Chalcedone sanctorum Martyrum Sosthenis et Victoris, qui, in persecutione Diocletiani, sub Asiae Proconsule Prisco, post vincula et bestias superatas, jussi sunt incendi; at illi, salutantes se invicem in osculo sancto, in oratione positi emiserunt spiritum.
Item sanctorum Martyrum Apellii, Lucae et Clementis.
In Bithynia sanctarum Virginum sororum Menodorae, Metrodorae et Nymphodorae; quse sub Maximiano Imperatore et Frontone Praeside, ob intrepidam in Christi fide constantiam martyrio coronatae, pervenerunt ad gloriam.
Compostellae sancti Petri Episcopi, qui multis virtutibus et miraculis claruit.
In civitate Albigensi, in Gallia, sancti Salvii, Episcopi et Confessoris.
Novariae sancti Agapii Episcopi.
Constantinopoli sanctae Pulcheriae Augustae, Virginis, religione et pietate insignis.
Neapoli, in Campania, sanctae Candidae junioris, miraculis clarae.
