Kalendis Januarii
_
Circumcisio Domini nostri Jesu Christi, et Octava Nativitatis ejusdem.
Romae passio sanctae Martinae, Virginis et Martyris; quae, sub Alexandro Imperatore, diversis tormentorum generibus cruciata, tandem, gladio percussa, martyrii palmam adepta est. Ipsius vero festum tertio Kalendas Februarii recolitur.
Caesareae, in Cappadocia, depositio sancti Basilii, cognomento Magni, Episcopi, Confessoris et Ecclesiae Doctoris; qui, tempore Valentis Imperatoris, doctrina et sapientia insignitus omnibusque virtutibus exornatus, mirabiliter effulsit, et Ecclesiam adversus Arianos et Macedonianos inexpugnabili constantia defendit. Ejus autem festivitas potissimum agitur decimo octavo Kalendas Julii, quo die Episcopus ordinatus est.
Apud montem Senarium, in Etruria, natalis sancti Bonfilii Confessoris, e septem Fundatoribus Ordinis Servorum beatae Mariae Virginis, quam cum idem impense coluisset, ab ipsa in caelum repente evocatus est. Illius porro ac Sociorum festum pridie Idus Februarii celebratur.
Romae sancti Almachii Martyris, qui, cum diceret: "Hodie Octavae Dominici diei sunt, cessate a superstitionibus idolorum et a sacrificiis pollutis," propterea, jubente Praefecto Urbis Alipio, a gladiatoribus occisus est.
Item Romae, via Appia, coronae sanctorum militum triginta Martyrum, sub Diocletiano Imperatore.
Apud Spoletum sancti Concordii, Presbyteri et Martyris; qui, temporibus Antonini Imperatoris, primo caesus fustibus, dehinc equuleo suspensus, ac postea maceratus in carcere, ibique Angelica visitatione confortatus, demum gladio vitam finivit.
Eodem die sancti Magni Martyris.
In Africa beati Fulgentii, Ruspensis Ecclesiae Episcopi, qui, tempore Wandalicae persecutionis, ob catholicam fidem eximiamque doctrinam, ab Arianis multa perpessus et in Sardiniam relegatus est; atque tandem, ad propriam Ecclesiam redire permissus, vita et verbo clarus, sancto fine quievit.
Teate, in Aprutio citeriore, natalis sancti Justini, ejusdem civitatis Episcopi, sanctitate vitae ac miraculis clari.
In territorio Lugdunensi, monasterio Jurensium, sancti Eugendi Abbatis, cujus vita virtutibus et miraculis plena refulsit.
Apud Silviniacum, in Gallia, sancti Odilonis, Abbatis Cluniacensis, qui primus Commemorationem omnium Fidelium Defunctorum, prima die post festum omnium Sanctorum, in suis monasteriis fieri praecepit; quem ritum postea universalis Ecclesia recipiens comprobavit.
Alexandriae depositio sanctae Euphrosynae Virginis, quae in monasterio virtute abstinentiae ac miraculis claruit.
