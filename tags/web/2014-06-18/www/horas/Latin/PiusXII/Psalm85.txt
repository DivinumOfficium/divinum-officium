85:1 Inclina, Domine, aurem tuam, exaudi me, * quia miser et pauper sum ego.
85:2 Custodi animam meam, quia devotus sum tibi; * salvum fac servum tuum sperantem in te.
85:3 Deus meus es tu: miserere mei, Domine, quia assidue ad te clamo. *  Laetifica animam servi tui, quia ad te, Domine, animam meam attollo.
85:4 Tu enim, Domine, es bonus et clemens, * plenus misericordiae in omnes qui invocant te.
85:5 Ausculta, Domine, orationem meam, * et attende ad vocem obsecrationis meae.
85:6 Die tribulationis meae clamo ad te, * quia exaudies me.
85:7 Non est tibi par inter deos, Domine, * et non est opus simile operi tuo:
85:8 Omnes gentes, quas fecisti, venient et adorabunt te, Domine, * et praedicabunt nomen tuum.
85:9 Quia magnus es tu et facis mirabilia: * tu solus es Deus.
85:10 Doce me, Domine, viam tuam, ut ambulem in veritate tua; * dirige cor meum, ut timeat nomen tuum.
85:11 Celebrabo te, Domine, Deus meus, toto corde meo, * et praedicabo nomen tuum in aeternum.
85:12 Quia misericordia tua magna fuit erga me, * et eripuisti animam meam de profundis inferni.
85:13 Deus, superbi insurrexerunt contra me, et turba praepotentium insidiatur vitae meae, * neque te ponunt ante oculos suos.
85:14 Sed tu, Domine, Deus misericors es et benignus, * tardus ad iram, summe clemens et fidelis.
85:15 Respice in me, et miserere mei; * da robur tuum servo tuo et salvum fac filium ancillae tuae.
85:16 Signum da mihi favoris tui, ut videant, qui oderunt me, et confundantur, * quod tu, Domine, adiuveris me et consolatus sis me.
