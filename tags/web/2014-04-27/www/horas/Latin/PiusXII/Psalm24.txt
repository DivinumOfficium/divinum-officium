24:1 Ad te attollo animam meam Domine, * Deus meus.  In te conﬁdo:  ne confundar!
24:2 Ne exultent de me inimici mei! * Etenim universi, qui sperant in te, non confundentur;
24:3 Confundentur, * qui ﬁdem temere frangunt.
24:4 Vias tuas, Domine, ostende mihi * et semitas tuas edoce me.
24:5 Dirige me in veritate tua et doce me, * quia tu es Deus salvator meus: et in te spero semper.
24:6 Reminiscere miserationum tuarum, Domine, * et misericordiarum tuarum, quæ a sæculo sunt.
24:7 Peccata juventutis meæ * et delicta mea ne memineris;
24:7 Secundum misericordiam tuam memento mei tu, * propter bonitatem tuam, Domine.
24:8 Bonus et rectus est Dominus: * propterea peccatores edocet viam.
24:9 Dirigit humiles in justitia, * docet humiles viam suam.
24:10 Omnes semitæ Domini gratia et ﬁdelitas * eis qui observant fœdus et præcepta ejus.
24:11 Propter nomen tuum, Domine, dimittes peccatum meum: * grande est enim.
24:12 Quis est vir, qui timet Dominum? * Docet eum, quam viam eligat.
24:13 In bonis morabitur ipse, * et semen ejus possidebit terram.
24:14 Familiaris est Dominus timentibus eum, * et fœdus suum manifestat eis.
24:15 Oculi mei semper ad Dominum. * Quia ipse eruet de laqueo pedes meos.
24:16 Respice in me et miserere mei, * nam solus et miser sum ego.
24:17 Alleva angustias cordis mei, * et de anxietatibus meis erue me.
24:18 Vide miseriam meam et laborem meum, * et dimitte universa delicta mea.
24:19 Respice inimicos meos:  sunt enim multi, * et odio violento oderunt me.
24:20 Custodi animam meam et eripe me, * ne confundar quod confugi ad te.
24:21 Innocentia et probitas me tueantur, * quoniam spero in te, Domine.
24:22 Libera, Deus, Israëlem * ex omnibus angustiis ejus.
