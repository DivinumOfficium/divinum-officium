15:1 Conserva me, Deus, quoniam confugio ad te. * Dico Domino:  « Dominus meus es tu; bonum mihi non est sine te ».
15:2 In sanctos, qui sunt in terra ejus, * quam mirabilem fecit omnem affectum meum!
15:3 Multiplicant dolores suos * qui sequuntur deos alienos.
15:4 Non libabo sanguinem libationum eorum, * nec pronuntiabo nomina eorum labiis meis.
15:5 Dominus pars hereditatis meæ et calicis mei: * Tu es qui tenes sortem meam.
15:6 Funes mensorii ceciderunt mihi in amœna; * et hereditas mea perplacet mihi.
15:7 Benedico Domino, quod dedit mihi consilium, * quod vel per noctem me monet cor meum.
15:8 Pono Dominum in conspectu meo semper; * quoniam a dextris meis est, non commovebor.
15:9 Propter hoc lætatur cor meum et exsultat anima mea, * insuper et caro mea requiescat secura,
15:10 Quia non relinques animam meam apud  inferos, * non sines sanctum tuum videre corruptionem.
15:11 Ostendes mihi semitam vitæ, ubertatem gaudiorum apud te, * delicias ad dexteram tuam in perpetuum.
