16:1 Audi, Domine, justam causam, * attende clamorem meum,
16:2 Auribus percipe orationem meam * e labiis non dolosis.
16:3 A conspectu tuo judicium de me prodeat: * oculi tui vident quæ recta sunt.
16:4 Si scrutaris cor meum, si visitas nocte, si igne me probas, * non invenies in me iniquitatem.
16:5 Non est transgressum os meum hominum more; * secundum verba labiorum tuorum ego custodivi vias legis.
16:6 Firmiter inhæsit gressus meus semitis tuis, * non titubarunt pedes mei.
16:7 Ego te invoco, quoniam exaudies me, Deus; * inclina aurem tuam mihi, audi verbum meum.
16:8 Mirabilem ostende misericordiam tuam, * qui ab adversantibus salvas confugientes ad dexteram tuam.
16:9 Custodi me ut pupillam oculi, * sub umbra alarum tuarum absconde me
16:10 A peccatoribus, qui vim inferunt mihi. * inimici mei cum furore me circumveniunt,
16:11 Crassum cor suum præcludunt, * ore suo loquuntur superbe.
16:12 Passus eorum nunc me circumdant, * oculos suos intendunt, ut in terram prosternant,
16:13 Similes leoni, qui inhiat prædæ, * et catulo leonis, qui in abditis sedet.
16:14 Exsurge, Domine, occurre illi, prosterne eum, * eripe a peccatore animam meam gladio tuo, manu tua ab hominibus, Domine:
16:15 Ab hominibus, quorum portio est hæc vita, * Et quorum ventrem imples opibus tuis;
16:16 Quorum ﬁlii saturantur * et relinquunt, quod eis superest, parvulis suis.
16:17 Ego autem in justitia videbo faciem tuam, * satiabor, evigilans, aspectu tuo.
