[Lectio1]
De libro primo Machabaeorum
!1 Mac 2:1-6
1 In diebus illis surrexit Mathathias filius Joannis filii Simeonis, sacerdos ex filiis Joarib, ab Jerusalem, et consedit in monte Modin:
2 Et habebat filios quinque, Joannem, qui cognominabatur Gaddis:
3 et Simonem, qui cognominabatur Thasi:
4 et Judam, qui vocabatur Machabaeus:
5 et Eleazarum, qui cognominabatur Abaron: et Jonathan, qui cognominabatur Apphus:
6 Hi viderunt mala, quae fiebant in populo Juda, et in Jerusalem.

[Responsory1]
R. Hic est fratrum amator, et populi Israël:
* Hic est qui multum orat pro populo, et universa sancta civitate Jerusalem.
V. Vir iste in populo suo mitissimus apparuit.
R. Hic est qui multum orat pro populo, et universa sancta civitate Jerusalem.

[Lectio2]
!1 Mac 2:7-10
7 Et dixit Mathathias: Vae mihi! ut quid natus sum videre contritionem populi mei, et contritionem civitatis sanctae, et sedere illic, cum datur in manibus inimicorum?
8 Sancta in manu extraneorum facta sunt: templum ejus sicut homo ignobilis;
9 vasa gloriae ejus captiva abducta sunt: trucidati sunt senes ejus in plateis, et juvenes ejus ceciderunt in gladio inimicorum.
10 Quae gens non hereditavit regnum ejus et non obtinuit spolia ejus?

[Responsory2]
R. Tu, Domine universorum, qui nullam habes indigentiam, voluisti templum tuum fieri in nobis:
* Conserva domum istam immaculatam in aeternum, Domine.
V. Tu elegisti, Domine, domum istam ad invocandum nomen tuum in ea, ut esset domus orationis et obsecrationis populo tuo.
R. Conserva domum istam immaculatam in aeternum, Domine.

[Lectio3]
!1 Mac 2:14-16
14 Et scidit vestimenta sua Mathathias, et filii ejus: et operuerunt se ciliciis, et planxerunt valde.
15 Et venerunt illuc qui missi erant a rege Antiocho, ut cogerent eos, qui confugerant in civitatem Modin, immolare, et accendere thura, et a lege Dei discedere,
16 et multi de populo Israël consentientes accesserunt ad eos: sed Mathathias et filii ejus constanter steterunt.

[Responsory3]
R. Aperi oculos tuos Domine, et vide afflictionem nostram: circumdederunt nos Gentes ad puniendum nos:
* Sed tu, Domine, extende brachium tuum, et libera animas nostras.
V. Afflige opprimentes nos, et contumeliam facientes in superbiam; et custodi partem tuam.
R. Sed tu, Domine, extende brachium tuum, et libera animas nostras.
&Gloria
R. Sed tu, Domine, extende brachium tuum, et libera animas nostras.
