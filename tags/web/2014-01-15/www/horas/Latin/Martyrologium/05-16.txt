Decimo septimo Kalendas Junii
_
Eugubii sancti Ubaldi, Episcopi et Confessoris, miraculis clari. 
Antisiodori passio sancti Peregrini, qui fuit primus ejusdem civitatis Episcopus. Hic, a beato Xysto Papa Secundo in Gallias, una cum aliis Clericis, missus, ibi, Evangelicae praedicationis munere expleto, capitali sententia damnatus coronam meruit sempiternam.
In Perside sanctorum Martyrum Audae Episcopi, septem Presbyterorum, novem Diaconorum, et septem Virginum; qui sub Isdegerde Rege, variis tormentorum generibus cruciati, gloriosum martyrium compleverunt.
Pragae, in Bohemia, sancti Joannis Nepomuceni, Metropolitanae Ecclesiae Canonici; qui, frustra tentatus ut sigilli sacramentalis fidem proderet, martyrii palmam, in flumen Moldavam dejectus, emeruit.
In Isauria natalis sanctorum Martyrum Aquilini et Victoriani.
Uzali, in Africa, sanctorum Martyrum Felicis et Gennadii.
In Palaestina passio sanctorum Monachorum, a Saracenis in laura sancti Sabbae interfectorum.
Janoviae, apud Pinsk, in Polesia, sancti Andreae Bobola, Sacerdotis e Societate Jesu, qui, a schismaticis innumerabilia tormentorum genera perpessus, illustri martyrio coronatus est.
Ambiani, in Gallia, sancti Honorati Episcopi.
Apud Cenomanos, in Gallia, sancti Domnoli Episcopi.
Mirandulae, in Aemilia, sancti Possidii, Calamensis in Numidia Episcopi, qui fuit sancti Augustini discipulus, ejusque praeclaram vitam scripsit.
In monasterio Enachduinensi, in Hibernia, transitus sancti Brendani, Presbyteri et Clonfertensis Abbatis.
Trecis, in Gallia, sancti Fidoli Confessoris.
Apud Forum Julii, in Gallia, sanctae Maximae Virginis, quae, multis clara virtutibus, in pace quievit.
