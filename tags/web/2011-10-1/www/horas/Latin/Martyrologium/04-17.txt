Quintodecimo Kalendas Maji
_
Romae sancti Aniceti, Papae et Martyris; qui martyrii palmam in persecutione Marci Aurelii Antonini et Lucii Veri accepit.
Cordubae, in Hispania, sanctorum Martyrum Eliae Presbyteri, Pauli et Isidori Monachorum, qui, in persecutione Arabica, ob Christianae fidei professionem, interempti sunt.
Antiochiae sanctorum Martyrum Petri Diaconi, et Hermogenis, qui ejusdem Petri erat minister.
In Africa natalis beati Mappalici Martyris, qui (ut scribit sanctus Cyprianus in epistola ad Martyres et Confessores), cum aliis pluribus, martyrio coronatus est.
Ibidem sanctorum Martyrum Fortunati et Marciani.
Viennae, in Gallia, sancti Pantagathi Episcopi.
Dertonae sancti Innocentii, Episcopi et Confessoris.
Cistercii, in Gallia, sancti Stephani Abbatis, qui primus eremum Cisterciensem incoluit, et sanctum Bernardum, cum sociis ad se venientem, laetus excepit.
In monasterio Casae Dei, Claromontanae dioecesis, in Gallia, sancti Roberti Confessoris, qui ejusdem monasterii conditor et primus Abbas exstitit.
