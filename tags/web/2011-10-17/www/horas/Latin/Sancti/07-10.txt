[Rank]
Ss. Septem Fratrum Martyrum, ac Rufinae et Secundae Virginis et Martyris;;Semiduplex;;2;;vide C3

[Rule]
vide C3;
9 lectiones

[Oratio]
Praesta quaesumus omnipotens Deus: ut qui gloriosos Martyres fortes in sua confessione cognovimus, pios apud te in nostra intercessione sentiamus.
$Per Dominum

[Lectio4]
Septem fratres, filii sanctae Felicitatis, Romae in persecutione Marci Aurelii Antonini a Publio praefecto primum blanditiis, deinde terroribus tentati, ut Christo renuntiantes, deos venerarentur: et sua virtute, et matre hortante, in fidei confessione perseverantes, varie necati sunt. Januarius plumbatis caesus: Felix et Philippus fustibus contusi: Silvanus ex altissimo loco praeceps dejectus est: Alexander, Vitalis, et Martialis capite plectuntur. Mater eorum quarto post mense eamdem martyrii palmam consecuta est: illi sexto Idus Julii spiritum Domino reddiderunt.

[Lectio5]
Rufina et Secunda, sorores virgines Romanae, rejecto connubio Armentarii et Verini, quibus a parentibus desponsae fuerant, quod Jesu Christo virginitatem vovissent, Valeriano et Gallieno imperatoribus comprehenduntur. Quas cum nec promissis, nec terrore Junius praefectus a proposito posset abducere, Rufinam primum virgis caedi jubet: in cujus verberibus Secunda judicem sic interpellat: Quid est, quod sororem meam honore, me afficis ignominia? Jube ambas simul caedi, quae simul Christum Deum confitemur. Quibus verbis incensus judex imperat utramque detrudi in tenebricosum et foetidum carcerem. Quo loco statim clarissima luce et suavissimo odore completo, in ardente balnei solio includuntur. Et cum inde etiam integrae evasissent, mox saxo ad collum alligato in Tiberim projectae sunt; unde ab Angelo liberatae, extra Urbem via Aurelia milliario decimo capite plectuntur. Quarum corpora a Plautilla matrona in ejus praedio sepulta, ac postea in Urbem translata, in basilica Constantiniana prope baptisterium condita sunt.

[Lectio6]
Sermo sancti Augustini Episcopi
!Sermo 110 de diversis
Magnum spectaculum, fratres, positum est ante oculos fidei nostrae. Aure audivimus, corde vidimus optantem matrem ante se finire istam vitam filios suos, longe contrariis votis consuetudini humanae. Omnes enim homines filios suos, ex hac vita migrando, praecedere volunt, non sequi: illa autem optavit posterior mori. Non enim amittebat filios, sed praemittebat: nec intuebatur quam vitam finirent, sed quam inchoarent. Desinebant enim vivere, ubi quandoque fuerant morituri, et incipiebant vivere, sine fine victuri. Parum est fuisse spectatricem: mirati sumus potius hortatricem. Foecundior virtutibus, quam foetibus: videns certantes, in quibus omnibus ipsa certabat, et in omnibus vincentibus ipsa vincebat.

[Lectio7]
Lectio sancti Evangelii secundum Matthaeum
!Matt 12:46-50
In illo tempore: Loquente Jesu ad turbas, ecce Mater ejus et fratres stabant foris, quaerentes loqui ei. Et reliqua.
_
Homilia sancti Gregorii Papae.
!Homilia 3. in Evangelia.
Sancti Evangelii, fratres carissimi, brevis est lectio recitata, sed magnis mysteriorum ponderibus gravida. Jesus etenim conditor et redemptor noster, Matrem se nosse dissimulat, et quae ei mater sit, et qui propinqui, non per cognationem carnis, sed per conjunctionem spiritus designat, dicens: Quae est mater mea, et qui sunt fratres mei? Quicumque enim fecerit voluntatem Patris mei qui in caelis est, ipse meus frater, et soror, et mater est. Quibus nobis verbis, quid aliud innuit, nisi quod obsequentes jussionibus suis multos ex Gentilitate colligit: et Judaeam, ex cujus carne est genitus, non agnoscit?

[Lectio8]
Sed cum is, qui voluntatem Patris fecerit, soror et frater Domini dicitur, propter utrumque sexum qui ad fidem colligitur, mirum non est: mirandum vero valde est, quomodo etiam mater dicatur. Fideles enim discipulos fratres vocare dignatus est, dicens: Ite, nuntiate fratribus meis. Qui ergo frater Domini fieri ad fidem veniendo potuerit, quaerendum est, quomodo etiam et mater esse possit.

[Lectio9]
Sed sciendum nobis est, quia qui Christi soror et frater est credendo, mater efficitur praedicando. Quasi enim parit Dominum, quem cordi audientis infuderit; et mater ejus praedicando efficitur, si per ejus vocem amor Domini in proximi mente generatur. Ad quam rem nobis idonee confirmandam adest beata Felicitas, cujus hodie natalitia celebramus, quae credendo exstitit ancilla Christi, et praedicando facta est mater Christi. Septem quippe filios, sicut in gestis ejus emendatioribus legitur, sic post se timuit vivos in carne relinquere, sicut carnales parentes solent metuere, ne mortuos praemittant.
&teDeum

[Lectio94]
Septem Fratres, fílii sanctæ Felicitátis, Romæ in persecutióne Marci Aurélii Antoníni a Públio præfécto frustra tentáti, ut idóla veneraréntur, sexto Idus Júlii, ipsa fortíssima matre eos ad martyrium hortánte várie necáti sunt. Januárius plumbátis cæsus; Felix et Philíppus fústibus contúsi; Silvánus ex altíssimo loco præceps dejéctus est; Alexánder, Vitális et Martiális cápite plectúntur. Mater dénique, quarto post mense, eámdem martyrii palmam consecúta est. Rufína et Secúnda soróres, vírgines Románæ, rejécto connúbio Armentárii et Veríni, quod virginitátem Christo vovíssent, Valeriáno et Galliéno imperatóribus, comprehénsæ, Júnii præfécti a blandítiis et minis a propósito mínime abdúctæ, vário tormentórum génere afflíctæ sunt. Cum vero, ab Angelis custodítæ, in sancto propósito perseverárent, via Aurélia, milliário décimo, cápite plectúntur. Quarum córpora, a Plautílla matróna in ejus prædio extra Urbem sepúlta, póstea in basílica Constantiniána prope baptistérium cóndita sunt.
&teDeum
