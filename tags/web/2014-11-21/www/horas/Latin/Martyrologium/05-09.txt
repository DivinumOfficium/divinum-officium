Septimo Idus Maji
_
Nazianzi, in Cappadocia, natalis beati Gregorii Episcopi, Confessoris et Ecclesiae Doctoris, ob singularem divinarum rerum doctrinam cognomento Theologi; qui collapsam Constantinopoli catholicam fidem, ipsius urbis Episcopatum gerens, restituit, haeresesque insurgentes compressit.
Romae sancti Hermae, cujus Apostolus Paulus in Epistola ad Romanos meminit. Ipse autem Hermas, digne semetipsum sacrificans acceptabilisque Deo hostia factus, virtutibus clarus caelestia regna petivit.
Callii, via Flaminia, passio sancti Gerontii, Episcopi Ficoclensis.
In Perside sanctorum Martyrum trecentorum et decem.
In Aegypto sancti Pachomii Abbatis, qui plurima erexit in ea regione monasteria, et regulam Monachorum scripsit, quam ab Angelo dictante didicerat.
In castro Vindecino, in Gallia, depositio sancti Beati Confessoris.
Bononiae beati Nicolai Albergati, Monachi Carthusiani, ejusdem civitatis Episcopi et sanctae Romanae Ecclesiae Cardinalis, sanctitate et Apostolicis Legationibus clari; cujus corpus Florentiae, apud Carthusianos, conditum est.
Constantinopoli Translatio sanctorum Andreae Apostoli, et Lucae Evangelistae de Achaiae et Timothei, unius ex discipulis beati Pauli Apostoli, ab Epheso. Corpus autem sancti Andreae, longo post tempore Amalphim devectum, ibi pio fidelium concursu honoratur; ex cujus sepulcro liquor ad languores curandos jugiter manat.
Romae item Translatio sancti Hieronymi Presbyteri, Confessoris et Ecclesiae Doctoris, ex Bethlehem Judae ad Basilicam sanctae Mariae ad Praesepe.
Barii quoque, in Apulia, Translatio sancti Nicolai, Episcopi et Confessoris, e Myra, civitate Lyciae.
