Decimo Kalendas Octobris
_
Seduni, in Gallia, in loco Agauno, natalis sanctorum Martyrum Thebaeorum Mauritii, Exsuperii, Candidi, Victoris, Innocentii et Vitalis, cum Sociis ejusdem legionis; qui, sub Maximiano, pro Christo necati, gloriosa passione mundum illustrarunt.
Romae passio sanctarum Virginum et Martyrum Dignae et Emeritae, sub Valeriano et Gallieno; quarum reliquiae in Ecclesia sancti Marcelli asservantur.
Ratisbonae, in Bavaria, sancti Emmerami, Episcopi et Martyris; qui, ut alios liberaret, mortem saevissimam, Christi causa, patienter subiit.
Apud pagum Castrensium sancti Jonae, Presbyteri et Martyris; qui, cum sancto Dionysio profectus in Galliam, ibidem, Juliani Praefecti jussu verberibus caesus, gladio martyrium consummavit.
Antinoopoli, in Aegypto, sanctae Iraidis, Virginis Alexandrinae, et Sociorum Martyrum. Ipsa Virgo, cum esset ad hauriendam e proximo fonte aquam egressa, et navim vidisset Confessoribus Christi onustam, protinus, relicta hydria, se illis adjunxit, ac, simul cum iis in urbem ducta, prima omnium, post multa supplicia, capite caesa est; deinde Presbyteri, Diaconi, et Virgines, aliique omnes eodem mortis genere consumpti sunt.
Romae sancti Felicis Papae Quarti, qui pro fide catholica plurimum laboravit.
Apud civitatem Meldensem beati Sanctini Episcopi, qui fuit discipulus sancti Dionysii Areopagitae; et, ejusdem civitatis Episcopus ab eo consecratus, primus illic Evangelium praedicavit.
In territorio Constantiensi, in Gallia, sancti Lautonis Episcopi.
In monte Glonna, ad Ligerim flumen, in Gallia, sancti Florentii Presbyteri.
In oppido cui Leprosii nomen, in territorio Bituricensi, sancti Silvani Confessoris.
Lauduni, in Gallia, sanctae Salabergae Abbatissae.
