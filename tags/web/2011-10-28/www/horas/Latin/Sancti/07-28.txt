[Rank]
Ss. Nazarii et Celsi Martyrum;;Semiduplex;;2;;vide C3

[Rank1960]
Ss. Nazarii et Celsi Martyrum;;Semiduplex;;3;;vide C3

[Rule]
vide C3;
9 lectiones;

[Oratio]
Sanctorum tuorum nos Domine, Nazarii, Celsi, Victoris, et Innocentii confessio beata communiat: et fragilitati nostrae subsidium dignanter exoret
$Per Dominum

[Lectio4]
Nazarius, a beato Lino Papa baptizatus, cum in Galliam profectus esset, ibi Celsum puerum, a se christianis praeceptis prius instructum, baptizavit: Qui una Trevirim euntes, Neronis persecutione in mare uterque dejicitur, unde mirabiliter evaserunt. Postea Mediolanum venientes, cum ibi Christi fidem disseminarent, ab Anolino praefecto, constantissime Christum Deum confitentes, capite plectuntur: quorum corpora extra portam Romanam sepulta sunt. Quae cum diu latuissent, Dei monitu a beato Ambrosio conspersa recenti sanguine sunt inventa, tamquam si paulo ante martyrium passi essent: unde in urbem translata, honorifico sepulcro contecta sunt.

[Lectio5]
Victor in Africa natus, Severo imperatore rexit Ecclesiam. Confirmavit decretum Pii primi, ut sacrum Pascha die Dominico celebraretur; qui ritus ut postea in mores induceretur, habita sunt multis in locis concilia: et in Nicaena denique prima synodo sancitum est, ut Paschae dies festus post quartam decimam lunam ageretur, ne Christiani Judaeos imitari viderentur. Statuit, ut quavis aqua, modo naturali, si necessitas cogeret, quicumque baptizari posset. Theodotum Coriarium Byzantinum, docentem Christum tantummodo hominem fuisse, ejecit ex Ecclesia. Scripsit de quaestione Paschae et alia quaedam opuscula. Creavit duabus ordinationibus mense Decembri presbyteros quatuor, diaconos septem, episcopos per diversa loca duodecim. Martyrio coronatus sepelitur in Vaticano, quinto Kalendas Augusti. Sedit annos novem, mensem unum, dies viginti octo.

[Lectio6]
Innocentius Albanensis sancti Hieronymi et Augustini aetate floruit: De quo ille ad Demetriadem virginem: Sancti Innocentii, qui apostolicae cathedrae, et beatae memoriae Anastasii successor et filius est, teneas fidem, nec peregrinam, quamvis tibi prudens, callidaque videaris, doctrinam recipias. Eum tamquam justum Lot subtractum Dei providentia ad Ravennam servatum fuisse, scribit Orosius, ne Romani populi videret excidium. Is, Pelagio et Caelestio damnatis, contra eorum haeresim decretum fecit, ut parvuli ex christiana etiam muliere nati, per baptismum renasci deberent; ut in eis regeneratione mundetur, quod generatione contraxerunt. Probavit etiam, ut Sabbato ob memoriam Christi Domini sepulturae jejunium servaretur. Sedit annos quindecim, mensem unum, dies decem. Quatuor ordinationibus mense Decembri creavit presbyteros triginta, diaconos quindecim, episcopos per diversa loca quinquaginta quatuor. Sepultus est in coemeterio ad Ursum pileatum.

[Lectio94]
Nazárius, a beáto Lino Papa baptizátus, cum in Gálliam proféctus esset, ibi Celsum púerum, a se christiánis præcéptis prius instrúctum, baptizávit. Póstea Mediolánum ambo veniéntes, cum ibi Christi fidem dísseminárent, ab Anolíno præfécto, constantíssime Christum Deum confiténtes, cápite plectúntur; quorum córpora a beáto Ambrósio invénta sunt. In eúmdem diem íncidit memória sancti Victóris Papæ, qui Sevéro imperatóre rexit Ecclésiam, Theódotum Coriárium confutávit , scripsítque de quæstióne Paschæ. Martyrio coronátus, sepúltus est in Vaticáno quinto Kaléndas Augústi. Eódem étiam die recólitur sanctus Innocéntius Papa, qui, Pelágio et Cæléstio damnátis, contra eórum hæresim decrétum fecit. Cujus corpus sepúltum est in coemetério ad Ursum pileátum.
&teDeum
