Undecimo Kalendas Januarii
_
Romae, via Lavicana, inter duas Lauros, natalis sanctorum triginta Martyrum, qui omnes una die, in persecutione Diocletiani, martyrio coronati sunt.
Item Romae sancti Flaviani Expraefecti, viri beatae Martyris Dafrosae atque patris beatarum Virginum et Martyrum Bibianae ac Demetriae; qui, sub Juliano Apostata, pro Christo inscriptione damnatus, et ad Aquas Taurinas, in Etruria, in exsilium missus, illic in oratione spiritum Deo reddidit.
In Aegypto sanctorum Chaeremonis, Episcopi Nilopolis, et aliorum plurimorum Martyrum. Horum alii, saeviente Decii persecutione, fuga dispersi, in solitudinibus errantes, a bestiis interempti sunt; alii fame, frigore ac languore consumpti; alii a barbaris et latronibus necati; atque ita omnes, diverso mortis genere, eadem martyrii gloria coronati sunt.
Apud Ostia Tiberina sanctorum Martyrum Demetrii, Honorati et Flori.
Alexandriae sancti Ischyrionis Martyris, qui, cum ad sacrificandum conviciis et injuriis cogeretur atque contemneret, ideo, praeacuta sude per media viscera transverberatus, neci traditur.
Nicomediae sancti Zenonis militis, qui, cum Diocletianum Cereri immolantem derisisset, propterea, maxillis confractis dentibusque excussis, capite truncatus est.
