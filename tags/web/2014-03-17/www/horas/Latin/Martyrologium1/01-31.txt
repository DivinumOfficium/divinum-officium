Pridie Kalendas Februarii
_
Alexandriae natalis sancti Metrani Martyris, qui, sub Decio Imperatore, cum ad jussionem Paganorum nollet impia verba proferre, hi totum ejus corpus fustibus colliserunt, vultumque et oculos praeacutis calamis terebrantes, cum cruciatibus expulerunt ipsum extra urbem, ibique lapidibus oppressum interemerunt.
Ibidem sanctorum Martyrum Saturnini, Thyrsi et Victoris.
Item Alexandriae sanctorum Martyrum Tharsicii, Zotici, Cyriaci et Sociorum.
Cyzici, in Hellesponto, sanctae Tryphaenae Martyris, quae, plurimis tormentis superatis, a tauro demum necata, martyrii palmam promeruit.
Mutinae sancti Geminiani Episcopi, miraculorum gloria conspicui.
In Provincia Mediolanensi sancti Julii, Presbyteri et Confessoris, tempore Imperatoris Theodosii.
Romae sanctae Marcellae Viduae, cujus praeclaras laudes beatus Hieronymus scripsit.
Eodem die Translatio sancti Marci Evangelistae, cum sacrum ejus corpus ex Alexandria, a barbaris tunc occupata, Venetias allatum, ibidem in majori Ecclesia, ejus nomine consecrata, honorificentissime conditum fuit.
