Decimo septimo Kalendas Augusti
_
Festum beatae Mariae Virginis de monte Carmelo.
Sebaste, in Armenia, sanctorum Martyrum Athenogenis Episcopi, et decem discipulorum ejus, sub Diocletiano Imperatore.
Treviris sancti Valentini, Episcopi et Martyris.
Cordubae, in Hispania, sancti Sisenandi, Levitae et Martyris; qui a Saracenis, pro Christi fide, jugulatus est.
Eodem die natalis sancti Fausti Martyris, qui, sub Decio Imperatore, cruci affixus, quinque diebus in ea vixit, ac demum, sagittis confossus, migravit in caelum.
Santis, in Gallia, sanctorum Martyrum Raineldis Virginis, et Sociorum ejus, qui a barbaris, pro Christi fide, caesi sunt.
Bergomi sancti Domnionis Martyris.
Antiochiae natalis beati Eustachii, Episcopi et Confessoris, doctrina et sanctitate celebris; qui, sub Ariano Imperatore Constantio, ob catholicae fidei defensionem, exsilio Trajanopolim Thraciae pulsus, ibidem in Domino requievit.
Capuae sancti Vitaliani, Episcopi et Confessoris.
Apud Abbatiam Sanctissimi Salvatoris, dioecesis Constantiensis, in Gallia, sanctae Mariae-Magdalenae Postel, Fundatricis Instituti Sororum Scholarum Christianarum a Misericordia, a Pio Papa Undecimo in sanctarum Virginum album relatae.
Apud Ostia Tiberina, Translatio corporis sancti Hilarini Monachi, qui, una cum sancto Donato, in persecutione Juliani Apostatae, comprehensus est, et, cum nollet sacrificare, demum, fustibus caesus, Aretii, in Tuscia, martyrium sumpsit septimo Idus Augusti.
