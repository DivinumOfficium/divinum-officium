102:1 Benedic, anima mea, Domino, * et omnia, quae intra me sunt, nomini sancto eius.
102:2 Benedic, anima mea, Domino, * et noli oblivisci omnia beneficia eius,
102:3 Qui remittit omnes culpas tuas, * qui sanat omnes infirmitates tuas,
102:4 Qui redimit ab interitu vitam tuam, * qui coronat te gratia et miseratione,
102:5 Qui satiat bonis vitam tuam: * renovatur, ut aquilae, iuventus tua.
102:6 Opera iustitiae patrat Dominus, * et omnibus oppressis ius reddit.
102:7 Notas fecit vias suas Moysi, * filiis Israel opera sua.
102:8 Misericors et propitius est Dominus, * tardus ad iram et admodum clemens.
102:9 Non in perpetuum contendit, * neque in aeternum succenset.
102:10 Non secundum peccata nostra agit nobiscum, * neque secundum culpas nostras retribuit nobis.
102:11 Nam quantum eminet caelum super terram, * tantum praevalet misericordia eius erga timentes eum;
102:12 Quantum distat oriens ab occidente, * tam longe removet a nobis delicta nostra.
102:13 Quemadmodum miseretur pater filiorum, miseretur Dominus timentium se. * Ipse enim novit, cuius facturae simus:
102:14 Recordatur nos pulverem esse. * Hominis dies sunt similes faeno; sicut flos agri, ita floret:
102:15 Vix ventus perstrinxit eum, non iam subsistit; * neque ultra cognoscit eum locus eius.
102:16 Misericordia autem Domini ab aeterno * in aeternum erga timentes eum,
102:17 Et iustitia eius erga filios filiorum, * erga eos qui servant foedus eius,
102:18 Et memores sunt praeceptorum eius, * ut faciant ea.
102:19 Dominus in caelo statuit sedem suam, * et regnum eius gubernat universa.
102:20 Benedicite Domino, omnes Angeli eius, * potentes virtute, facientes iussa eius, ut oboediatis sermoni eius.
102:21 Benedicite Domino, omnes exercitus eius, * ministri eius, qui facitis voluntatem eius.
102:22 Benedicite Domino, omnia opera eius, * in omnibus locis potestatis eius: Benedic, anima mea, Domino.
