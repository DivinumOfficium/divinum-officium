80:1 Esultate in Dio, nostro aiuto: * cantate con giubilo al Dio di Giacobbe.
80:2 Intonate un salmo, e suonate il timpano: * il salterio armonioso colla cetra.
80:3 Suonate le trombe nel novilunio, * nel giorno insigne della vostra solennità.
80:4 Perché è un precetto per Israele, * e una ordinazione del Dio di Giacobbe.
80:5 Egli ne fece una legge per Giuseppe, quando usci dalla terra d'Egitto: * quando udi una lingua che non conosceva.
80:6 [Dio] sgravò dai pesi le sue spalle: * e le sue mani che servivano nel portar la corba.
80:7 M'invocasti nella tribolazione, e io ti liberai: * ti esaudii dal seno della tempesta: feci prova di te alle acque di contraddizione.
80:8 Ascolta, popolo mio, ed io ti istruirò. * Israele, se tu mi darai ascolto; non sarà presso di te alcun nuovo dio, né adorerai un dio straniero.
80:9 Perché io sono il Signore Dio tuo, che ti trassi dalla terra d'Egitto. * Dilata la tua bocca, ed io la riempirò.
80:10 Ma il mio popolo non ascoltò la mia voce: * e Israele non mi diede retta.
80:11 Ed io li abbandonai ai desideri del loro cuore: * camminarono secondo i loro vani consigli.
80:12 Se il mio popolo mi avesse ascoltato: * se Israele avesse camminato nelle mie vie,
80:13 come un nulla avrei forse umiliati i loro nemici: * e avrei stesa la mia mano sopra coloro che li affliggono.
80:14 I nemici del Signore gli mancarono di fede: * ma il loro tempo durerà nei secoli.
80:15 Ed egli li ha nutriti col fior di frumento: * e li ha saziati con miele tratto dalla roccia.
