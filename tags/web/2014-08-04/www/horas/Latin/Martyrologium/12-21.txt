Duodecimo Kalendas Januarii
_
Calaminae natalis beati Thomae Apostoli, qui Parthis, Medis, Persis et Hyrcanis Evangelium praedicavit; ac demum in Indiam pervenit, ibique, cum eos populos in Christiana religione instituisset, Regis jussu lanceis transfixus occubuit. Ipsius reliquiae primo ad urbem Edessam, in Mesopotamia, deinde Ortonam, apud Frentanos, translatae sunt.
Friburgi Helvetiorum item natalis sancti Petri Canisii, Sacerdotis e Societate Jesu et Confessoris, doctrina et sanctitate praeclari; qui, difficillimis Germaniae temporibus, fidem catholicam strenue defendit ac propagavit. Eum vero Pius Undecimus, Pontifex Maximus, Sanctorum catalogo adscripsit, simulque Doctorem universalis Ecclesiae declaravit, et ipsius festum quinto Kalendas Maji agendum esse decrevit.
Antiochiae sancti Anastasii, Episcopi et Martyris; qui, Phocae Imperatoris tempore, a Judaeis, in seditione ab ipsis contra Christianos facta, saevissime necatus est.
Nicomediae sancti Glycerii Presbyteri, qui, in persecutione Diocletiani, multis tormentis vexatus, demum, in ignem conjectus, martyrium consummavit.
In Tuscia sanctorum Martyrum Joannis et Festi.
In Lycia sancti Themistoclis Martyris, qui, sub Decio Imperatore, pro sancto Dioscoro, qui quaerebatur ad necem, se obtulit, et, equuleo tortus, raptatus ac fustibus caesus, martyrii coronam adeptus est.
Treviris sancti Severini, Episcopi et Confessoris.
