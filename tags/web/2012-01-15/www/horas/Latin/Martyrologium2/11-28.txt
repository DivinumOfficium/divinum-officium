Quarto Kalendas Decembris
_
Apud Corinthum natalis sancti Sosthenis, ex beati Pauli Apostoli discipulis; cujus mentionem facit idem Apostolus Corinthiis scribens. Ipse autem Sosthenes, ex principe Synagogae conversus ad Christum, fidei suae primordia, ante Gallionem Proconsulem acriter verberatus, praeclaro initio consecravit.
Romae sancti Rufi, quem, cum omni familia sua, Christi Martyrem Diocletianus fecit.
In Africa sanctorum Martyrum Papiniani et Mansueti Episcoporum, qui, tempore Wandalicae persecutionis, sub Rege Ariano Genserico, pro fidei catholicae defensione, candentibus ferri laminis toto corpore adusti, gloriosum agonem consummarunt. Quo etiam tempore alii novem sancti Episcopi, scilicet Valerianus, Urbanus, Crescens, Eustachius, Cresconius, Crescentianus, Felix, Hortulanus et Florentianus, damnati exsilio, cursum vitae suae impleverunt.
Constantinopoli sanctorum Martyrum Stephani junioris, Basilii, Petri, Andreae, et Sociorum trecentorum et triginta novem Monachorum; qui, sub Constantino Copronymo, pro sanctarum Imaginum cultu variis excruciati suppliciis, veritatem catholicam effuso sanguine confirmarunt.
Neapoli, in Campania, depositio sancti Jacobi Piceni, Sacerdotis ex Ordine Minorum et Confessoris, vitae asperitate, apostolica praedicatione ac pluribus pro re Christiana obitis legationibus praeclari; quem Benedictus Decimus tertius, Pontifex Maximus, Sanctorum fastis adjunxit.
