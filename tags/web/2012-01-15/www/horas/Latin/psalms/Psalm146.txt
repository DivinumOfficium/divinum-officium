146:1 (alleluia Aggei et Zacchariae) laudate Dominum quoniam bonum psalmus Deo nostro sit iucunda decoraque; laudatio
146:2 aedificans Jerusalem Dominus dispersiones Israel congregabit
146:3 qui sanat contritos corde et alligat contritiones illorum
146:4 qui numerat multitudinem stellarum et omnibus eis nomina vocans
146:5 magnus Dominus noster et magna virtus eius et sapientiae eius non est numerus
146:6 suscipiens mansuetos Dominus humilians autem peccatores usque ad terram
146:7 praecinite Domino in confessione psallite Deo nostro in cithara
146:8 qui operit caelum nubibus et parat terrae pluviam qui producit in montibus faenum et herbam servituti hominum
146:9 et dat iumentis escam ipsorum et pullis corvorum invocantibus eum
146:10 non in fortitudine equi voluntatem habebit nec in tibiis viri beneplacitum erit ei
146:11 beneplacitum est Domino super timentes eum et in eis qui sperant super misericordia eius
