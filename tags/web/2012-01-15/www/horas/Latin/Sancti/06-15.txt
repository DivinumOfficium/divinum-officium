[Rank]
Ss. Viti, Modesti atque Crescentiae Martyrum;;Simplex;;1.1;;vide C3

[Rule]
vide C3;

[Ant 1]
Istorum est enim * regnum caelorum qui contempserunt vitam mundi, et pervenerunt ad praemia regni, et laverunt stolas suas in sanguine Agni.

[Versum 1]
V. Laetamini in Domino, et exsultate justi.
R. Et gloriamini omnes recti corde.

[Oratio]
Da Ecclesiae tuae, quaesumus Domine, sanctis Martyribus tuis Vito, Modesto, atque Crescentia intercedentibus superbe non sapere, sed tibi placita humilitate proficere: ut prava despiciens, quaecumque recta sunt, libera exerceat caritate.
$Per Dominum

[Lectio93]
Vitus admodum puer inscio patre baptizatus est: quod cum ille rescivisset, nihil praetermisit, quo filium a christiana religione removeret. Qua in voluntate permanentem, Valeriano judici verberibus castigandum tradidit. Sed nihilominus in sententia persistens, patri redditus est. Sed dum eum pater gravius punire cogitat, Vitus Angeli monitu, comitibus Modesto et Crescentia, ejus educatoribus, migrat in alienas terras: ibique eam sanctitatis laudem adeptus est, ut ejus fama ad Diocletianum perlata, ipsum imperator accerseret, ut filium suum a daemone vexatum liberaret: Quo liberato, cum ei amplissimis praemiis ingratus imperator, ut deos coleret, persuadere non potuisset, una cum Modesto et Crescentia vinculis constrictum mittit in carcerem. Quos ubi constantiores esse comperit, demitti jubet in ingens vas liquato plumbo, ferventi resina ac pice plenum: in quo cum trium Hebraeorum puerorum more divinos hymnos canerent, inde erepti leoni objiciuntur: qui prosternens se, eorum pedes lambebat. Quare inflammatus ira imperator, quod multitudinem videbat miraculo commoveri, eos in catasta sterni jubet et ita caedi eorum membra, atque ossa divelli. Quo tempore tonitrua, fulgura, magnique terraemotus fuere, quibus templa deorum corruerunt, et multi oppressi sunt. Eorum reliquias Florentia nobilis femina, unguentis conditas, honorifice sepelivit.
&teDeum

[Ant 2]
Vestri capilli capitis * omnes numerati sunt: nolite timere: multis passeribus meliores estis vos.

[Versum 2]
V. Exsultabunt Sancti in gloria.
R. Laetabuntur in cubilibus suis.
