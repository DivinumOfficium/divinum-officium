[Rank]
Dominica XVII Post Pentecosten;;Semiduplex;;5

[Rule]
9 lectiones
Psalmi Dominica
Antiphonas horas
Symbolum Athanasium

[Oratio]
Da, quaesumus Domine, populo tuo diabolica vitare contagia: et te solum Deum pura mente sectari.
$Per Dominum

[Lectio7]
Lectio sancti Evangelii secundum Matthaeum.
!Matt 22:34-46
In illo tempore: Accesserunt ad Jesum pharisaei: et interrogavit eum unus ex eis legis doctor, tentans eum: Magister, quod est mandatum magnum in lege? Et reliqua.
_
Homilia sancti Joannis Chrysostomi.
!Homilia 72. in Matthaeum.
Sadducaeis confusis, pharisaei rursus aggrediuntur: cumque quiescere oporteret, decertare voluerunt: et legis peritiam profitentem praemittunt, non discere, sed tentare cupientes: ac ita interrogant: Quodnam primum mandatum in lege sit. Nam cum primum illud sit, Diliges Dominum Deum tuum: putantes causas sibi allaturum ad mandatum hoc corrigendum, aliquid addendo, quoniam Deum se faciebat, hoc modo interrogant. Quid igitur Christus? Ut ostendat idcirco ad haec eos devenisse, quia nulla in eis esset caritas, sed invidiae livore tabescerent: Diliges, inquit, Dominum Deum tuum: hoc primum et magnum mandatum est. Secundum autem simile huic: Diliges proximum tuum sicut teipsum.

[Lectio8]
Quam ob rem simile est huic? Quoniam hoc illud inducit, et ab illo rursus munitur. Quicumque enim male agit, odio habet lucem, et non venit ad lucem. Et rursus: Dixit insipiens in corde suo, Non est Deus. Deinde sequitur: Corrupti sunt, et abominabiles facti sunt in studiis suis. Et iterum: Radix omnium malorum avaritia est: quam quidam appetentes, erraverunt a fide. Et, Qui diligit me, mandata mea servabit: quorum caput et radix est: Diliges Dominum Deum tuum, et proximum tuum sicut teipsum.

[Lectio9]
Si ergo diligere Deum, diligere proximum est: (nam si diligis me, o Petre, inquit, pasce oves meas) si etiam dilectio proximi facit ut mandata custodias: merito ait in his totam legem et prophetas pendere. Et quemadmodum in superioribus, cum de resurrectione interrogaretur, plus docuit quam tentantes petebant: sic in hoc loco de primo interrogatus mandato, secundum etiam non valde quam primum inferius, sponte attulit: secundum enim est primo simile. Ita occulte insinuavit, odio illos ad quaerendum incitari. Caritas enim, inquit, non aemulatur.

[Ant 2]
Magister, * quod est mandatum magnum in lege? Ait illi Jesus: Diliges Dominum Deum tuum ex toto corde tuo, alleluia.

[Versum 2]
V. Dominus regnavit, decorem induit.
R. Induit Dominus fortitudinem, et praecinxit se virtute.

[Ant 3]
Quid vobis * videtur de Christo? cujus filius est? Dicunt ei omnes: David. Dicit eis Jesus: Quomodo David in spiritu vocat eum Dominum, dicens: Dixit Dominus Domino meo: Sede a dextris meis?

[Versum 3]
V. Dirigatur Domine oratio mea.
R. Sicut incensum in conspectu tuo.
