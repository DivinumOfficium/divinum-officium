Tertio Nonas Septembris
_
Sancti Pii Papae Decimi, cujus natalis dies tertiodecimo Kalendas Septembris recensetur.
Corinthi natalis sanctae Phoebes, cujus meminit beatus Apostolus Paulus ad Romanos scribens.
Capuae sanctorum Martyrum Aristaei Episcopi, et Antonini pueri.
Eodem die natalis sanctorum Martyrum Aigulphi, Abbatis Lirinensis, et Sociorum ipsius Monachorum, qui, linguis praecisis oculisque effossis, gladio obtruncati sunt.
Item sanctorum Martyrum Zenonis et Charitonis; quorum alter in lebetem liquati plumbi conjectus est, alter in ignis fornacem immissus.
Cordubae, in Hispania, sancti Sandali Martyris.
Aquilejae sanctarum Virginum et Martyrum, Euphemiae, Dorotheae, Theclae et Erasmae, quae, sub Nerone Imperatore et Sebasto Praeside, post multa supplicia, gladio caesae sunt, et a sancto Hermagora sepultae.
Nicomediae passio sanctae Basilissae, Virginis et Martyris; quae, annos novem nata, cum in persecutione Diocletiani Imperatoris, sub Alexandro Praeside, verbera, ignes ac bestias divina virtute superasset, ipsum Praesidem ad Christi fidem convertit, ac tandem extra urbem in oratione spiritum Deo reddidit.
Tulli, in Gallia, sancti Mansueti, Episcopi et Confessoris.
Mediolani depositio sancti Auxani Episcopi.
Eodem die sancti Simeonis Stylitae junioris.
Romae Translatio sanctae Serapiae, Virginis et Martyris; quae passa est quarto Kalendas Augusti.
Item Romae Ordinatio incomparabilis viri sancti Gregorii Magni in Summum Pontificem; qui, onus illud subire coactus, e sublimiori throno clarioribus sanctitatis radiis in Orbe refulsit.
