Septimo Kalendas Aprilis
_
Romae, via Lavicana, sancti Castuli Martyris, qui, cum esset zetarius Palatii et hospes Sanctorum, a persecutoribus tertio appensus, tertio auditus, et, in confessione Domini perseverans, missus est in foveam, ac, dimissa super eum massa arenaria, martyrio coronatus est.
Item Romae coronae sanctorum Martyrum Petri, Marciani, Jovini, Theclae, Cassiani et aliorum.
Pentapoli, in Libya, natalis sanctorum Martyrum Theodori Episcopi, Irenaei Diaconi, Serapionis et Ammonii Lectorum.
Sirmii sanctorum Martyrum Montani Presbyteri, et Maximae, qui, ob Christi fidem, in flumen demersi sunt.
Item sanctorum Martyrum Quadrati, Theodosii, Emmanuelis et aliorum quadraginta.
Alexandriae sanctorum Martyrum Eutychii et aliorum; qui, Constantii tempore, sub Ariano Episcopo Georgio, pro fide catholica gladio caesi sunt.
Eodem die sancti Ludgeri, Episcopi monasteriensis, qui Saxonibus Evangelium praedicavit.
Caesaraugustae, in Hispania, sancti Braulii, Episcopi et Confessoris.
Treviris sancti Felicis Episcopi.
