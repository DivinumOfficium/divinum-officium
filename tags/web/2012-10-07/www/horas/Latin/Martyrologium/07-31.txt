Pridie Kalendas Augusti
_
Romae natalis sancti Ignatii, Presbyteri et Confessoris, qui Fundator exstitit Societatis Jesu, atque vir fuit sanctitate et miraculis clarus, ac religionis catholicae ubique dilatandae studiosissimus; quem Pius Undecimus, Pontifex Maximus, caelestem omnium Exercitiorum spiritualium Patronum constituit.
Mediolani sancti Calimerii, Episcopi et Martyris; qui, in Antonini persecutione, comprehensus, vulneribus confossus, cervicibusque gladio transverberatis, praeceps in puteum dejectus, martyrii cursum confecit.
Caesareae, in Mauritania, passio beati Fabii Martyris, qui, cum ferre vexilla praesidalia recusaret, primo in carcerem trusus est, ibique diebus aliquot detentus; deinde, cum in confessione Christi, interrogatus semel et iterum, immobilis perduraret, sententia capitali a Judice condemnatur.
Synnadae, in Phrygia Pacatiana, sanctorum Martyrum Democriti, Secundi et Dionysii.
In Syria sanctorum trecentorum quinquaginta Monachorum Martyrum, qui, ob defensionem Synodi Chalcedonensis, ab haereticis sunt occisi.
Ravennae transitus sancti Germani, Antisiodorensis Episcopi, genere, fide, doctrina et miraculorum gloria clarissimi; qui Britanniam a Pelagianorum haeresibus penitus liberavit.
Tagaste, in Africa, sancti Firmi Episcopi, confessionis gloria conspicui.
Senis, in Tuscia, natalis beati Joannis Columbini, qui fuit Institutor Ordinis Jesuatorum, et sanctitate ac miraculis claruit.
