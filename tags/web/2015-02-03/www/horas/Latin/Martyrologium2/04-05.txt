Nonis Aprilis
_
Venetiae, in Britannia minore, sancti Vincentii, cognomento Ferrerii, ex Ordine Praedicatorum, Confessoris, qui, potens opere et sermone, multa millia infidelium convertit ad Christum.
In Africa passio sanctorum Martyrum, qui, in persecutione Regis Ariani Genserici, in die Paschae, in Ecclesia caesi sunt; quorum Lector, dum in pulpito "Alleluja" cantaret, sagitta in gutture transfixus est.
Eodem die sancti Zenonis Martyris, qui, pice illitus et in ignem conjectus, et hasta in medio rogo vulneratus, martyrio coronatus est.
In Lesbo insula passio sanctarum quinque Virginum, quae gladio martyrium consummarunt.
Thessalonicae sanctae Irenes Virginis, quae, cum sacros Libros contra Diocletiani edictum occultasset, ideo, post tolerantiam carceris, sagitta percussa est et igne cremata, jussu Dulcetii Praesidis; sub quo et sorores ejus simul Agape et Chionia passae antea fuerant.
Palmae, in insula Majorica, sanctae Catharinae Thomas, Virginis, Canonissae Regularis ex Ordine sancti Augustini, quam Pius Papa Undecimus in sanctarum Virginum numerum retulit.
