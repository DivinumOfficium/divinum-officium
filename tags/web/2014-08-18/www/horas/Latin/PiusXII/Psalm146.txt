146:1 Laudate Dominum, quia bonus est, psallite Deo nostro, quia suavis est: * decet eum laudatio.
146:2 Aedificat Ierusalem Dominus, * dispersos Israel congregat;
146:3 Ipse sanat fractos corde, * et alligat vulnera eorum.
146:4 Definit numerum stellarum, * singulas nomine vocat.
146:5 Magnus Dominus noster et viribus potens, * sapientiae eius non est mensura.
146:6 Sublevat humiles Dominus; * impios deprimit usque ad terram.
146:7 Cantate Domino cum gratiarum actione, * psallite cithara Deo nostro,
146:8 Qui caelum operit nubibus, * qui pluviam terrae parat;
146:9 Qui producit in montibus gramen, * et herbam, ut serviat homini;
146:10 Qui dat iumentis escam eorum, * pullis corvorum, qui clamant ad eum.
146:11 Non robur equi delectat eum, * nec crura viri placent ei.
146:12 Placent Domino, qui timent eum, * qui fidunt in bonitate eius.
