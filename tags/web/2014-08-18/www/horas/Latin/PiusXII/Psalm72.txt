72:1 Quam bonus rectis est Deus, * Dominus eis qui puro sunt corde!
72:2 Mei autem fere nutarunt pedes, * paene lapsi sunt gressus mei,
72:3 Quia impiis invidebam, * prosperitatem peccatorum observans.
72:4 Nulla enim sunt iis tormenta, * sanum et pingue est corpus eorum.
72:5 In aerumnis mortalium non versantur, * et cum hominibus non flagellantur.
72:6 Ideo cingit eos, ut torquis, superbia, * et violentia, ut vestis, operit eos.
72:7 Prodit ex crasso corde iniquitas eorum, * erumpunt figmenta mentis.
72:8 Irrident et loquuntur maligne, * oppressionem ex alto minantur.
72:9 Aggrediuntur caelum ore suo, * et lingua eorum perstringit terram.
72:10 Ideo populus meus se convertit ad eos, * et aquas abundantes sorbent sibi.
72:11 Et dicunt: Quomodo scit Deus, * et estne cognitio in Altissimo?
72:12 Ecce tales sunt peccatores * et semper tranquilli, potentiam augent.
72:13 Ergone frustra mundum servavi cor meum, * et lavi in innocentia manus meas?
72:14 Nam flagella patior omni tempore, * et castigationem cotidie.
72:15 Si cogitarem: Loquar ut illi, * genus filiorum tuorum deseruissem.
72:16 Meditabar ergo, ut cognoscerem hoc; * sed laboriosum visum est mihi,
72:17 Donec intravi in sancta Dei, * et attendi fini illorum.
72:18 Vere in via lubrica collocas eos, * praecipitas eos in ruinas.
72:19 Quomodo corruerunt momento, * desierunt, absumpti sunt magno terrore!
72:20 Sicut somnium, cum quis evigilat, Domine, * ita, cum surrexeris, spernes figmentum eorum.
72:21 Quando exasperabatur mens mea, et cor meum pungebatur, * ego insipiens eram neque intellegebam:
72:22 Ut iumentum fui coram te. * Ego autem semper tecum ero:
72:23 Apprehendisti manum dexteram meam; consilio tuo deduces me, * et in gloriam tandem suscipies me.
72:24 Quis praeter te mihi est in caelo? * et, si tecum sum, non delectat me terra.
72:25 Deficit caro mea et cor meum, * petra cordis mei et pars mea Deus in aeternum.
72:26 Ecce enim, qui recedunt a te, peribunt, * perdis omnes qui fornicantur abs te.
72:27 Mihi autem bonum est prope Deum esse, * ponere in Domino Deo refugium meum.
72:28 Enarrabo omnia opera tua * in portis filiae Sion.
