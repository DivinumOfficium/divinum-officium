[Rank]
S. Romualdi Abbatis;;Duplex;;3;;vide C5

[RankNewcal]
S. Romualdi Abbatis;;Duplex optional;;2;;vide C4

[Rule]
vide C5;mtv
9 lectiones

[Oratio]
Intercessio nos, quaesumus Domine, beati Romualdi Abbatis commendet: ut quod nostris meritis non valemus, ejus patrocinio assequamur.
$Per Dominum

[Lectio4]
Romualdus Ravennae, Sergio patre, nobili genere natus, adolescens in propinquum monasterium Classenae poenitentiae causa secessit: ubi religiosi hominis sermone ad pietatis studium vehementius incensus, viso etiam semel et iterum per noctem in ecclesia beato Apollinari, quod Dei servus illi futurum promiserat, monachus efficitur. Mox ad Marinum, vitae sanctitate ac severiore disciplina in finibus Venetorum eo tempore celebrem, se contulit, ut ad arctam et sublimem perfectionis viam eo magistro ac duce uteretur.

[Lectio5]
Multis satanae insidiis, et hominum invidia oppugnatus, tanto humilior se assidue jejuniis et orationibus exercebat, et rerum caelestium meditatione, vim lacrimarum profundens, fruebatur: vultu tamen adeo laeto semper erat, ut intuentes exhilararet. Magno apud principes et reges in honore fuit: multique ejus consilio, mundi illecebris subjectis, solitudinem petierunt. Martyrii quoque cupiditate flagravit, cujus causa dum in Pannoniam proficiscitur, morbo, quo afflictabatur cum progrederetur, levabatur cum recederet, reverti cogitur.

[Lectio6]
In vita et post mortem miraculis clarus, spiritu etiam prophetiae non caruit. Scalam a terra caelum pertingentem, in similitudinem Jacob Patriarchae, per quam homines in veste candida ascendebant et descendebant, per visum conspexit: eoque Camaldulenses monachos, quorum instituti auctor fuit, designari mirabiliter agnovit. Denique cum annos centum et viginti ageret, et centum ipsos in summa vitae asperitate Deo servisset, ad eum migravit, anno salutis millesimo vigesimo septimo. Ejus corpus quinquennio postquam sepultum fuerat, integrum repertum, Fabriani in ecclesia sui ordinis honorifice conditum est.

[Lectio94]
Romuáldus, Ravénnæ, Sérgio patre, nóbili génere natus, adoléscens in propínquum monastérium Classénse pœniténtiæ causa secéssit; ubi ad pietátis stúdium veheméntius incénsus et beáti Apollináris apparitióne recreátus, mónachus effícitur. Jejúniis et oratiónibus assídue se exércuit, vultu tamen ádeo lætus, ut intuéntes exhilaráret. Martyrii cupiditáte flagrans, dum in Pannóniam proficíscitur, morbo corréptus, revérti cógitur. Institúti monachórum Camaldulénsium auctor fuit, quos tamquam ángelos scalam cælum pertingéntem ascéndere per visum conspéxit. Dénique cum annos centum et vigínti ágeret, et centum ipsos in summa vitæ asperitáte Deo servísset, ad eum migrávit, anno salútis millésimo vigésimo séptimo, et Fabriáni in ecclésia sui órdinis honorífice cónditus est.
&teDeum
