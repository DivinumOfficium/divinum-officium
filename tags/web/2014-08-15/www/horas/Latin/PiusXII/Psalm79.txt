79:1 Quis pascis Israel, ausculta, * qui ducis, velut gregem, Ioseph.
79:2 Qui sedes super cherubim, affulge * coram Ephraim et Beniamin et Manasse.
79:3 Excita potentiam tuam, * et veni, ut salvos facias nos.
79:4 Deus, restitue nos, * et serenum praebe vultum tuum, ut salvi simus.
79:5 Deus exercituum, quousque succensebis, * cum oret populus tuus?
79:6 Cibasti eum pane lacrimarum * et potasti eum lacrimis copiose.
79:7 Fecisti nos causam iurgii vicinis nostris, * et inimici nostri illudunt nobis.
79:8 Deus exercituum, restitue nos, * et serenum praebe vultum tuum, ut salvi simus.
79:9 Vitem ex Aegypto abstulisti, * expulisti gentes, et plantasti eam.
79:10 Praeparasti ei solum, * et radices egit et implevit terram.
79:11 Operti sunt montes umbra eius, * et ramis eius cedri Dei.
79:12 Extendit palmites suos usque ad mare, * et usque ad flumen propagines suas.
79:13 Quare destruxisti maceriam eius, * ut vindemient eam omnes qui transeunt per viam,
79:14 Devastet eam aper silvestris, * et bestiae agri depascantur eam?
79:15 Deus exercituum, revertere, * respice de caelo et vide, et visita vitem hanc,
79:16 Et protege eam, quam plantavit dextera tua, * et surculum, quem roborasti tibi.
79:17 Qui eam combusserunt igni et conciderunt eam, * pereant comminatione vultus tui.
79:18 Sit manus tua super virum dexterae tuae, * super filium hominis, quem roborasti tibi.
79:19 Iam non recedemus a te ultra; * vivos servabis nos, et praedicabimus nomen tuum.
79:20 Domine, Deus exercituum, restitue nos, * et serenum praebe vultum tuum, ut salvi simus.
