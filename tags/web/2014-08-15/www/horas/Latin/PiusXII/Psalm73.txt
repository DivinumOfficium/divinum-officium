73:1 Quare, Deus, reppulisti in perpetuum, * exardescit ira tua contra oves pascuae tuae?
73:2 Recordare sodalitatis tuae, * quam condidisti ab antiquo,
73:3 Tribus, quam redemisti tibi in possessionem, * montis Sion, in quo sedem posuisti.
73:4 Dirige gressus tuos ad ruinas perpetuas: * omnia vastavit inimicus in sanctuario.
73:5 Rugierunt adversarii tui * in loco conventus tui,
73:6 Posuerunt signa sua * in tropaeum.
73:7 Similes sunt illis qui in condenso vibrant securim, * et iam ascia et malleo ianuas eius pariter contundunt.
73:8 Igni tradiderunt sanctuarium tuum, * profanarunt in terra tabernaculum nominis tui.
73:9 Dixerunt in corde suo: Destruamus eos simul; * comburite omnia sanctuaria Dei in terra.
73:9 Signa nostra non iam videmus, non est propheta; * neque inter nos est qui sciat quousque.
73:10 Quousque, Deus, exprobravit inimicus? * Blasphemabit adversarius nomen tuum in perpetuum?
73:11 Quare avertis manum tuam * et dexteram tuam retines in sinu tuo?
73:12 Deus autem rex meus est ab antiquo, * qui efficit salutem in medio terrae.
73:13 Tu dirupisti potentia tua mare, * contrivisti capita draconum in aquis.
73:14 Tu confregisti capita Leviathan, * dedisti eum escam monstris marinis.
73:15 Tu elicuisti fontes et torrentes: * tu siccasti fluvios copiosos.
73:16 Tuus est dies et tua est nox; * tu stabilisti lunam et solem.
73:17 Tu statuisti omnes terminos terrae; * aestatem et hiemem tu formasti.
73:18 Recordare haec: inimicus exprobravit tibi, Domine, * et populus insipiens maledixit nomini tuo.
73:19 Ne tradideris vulturi vitam turturis tui: * Vitam pauperum tuorum noli oblivisci in perpetuum.
73:20 Respice in foedus tuum, * quia violentiae plena sunt latibula terrae, et campi.
73:21 Ne humilis revertatur confusus: * pauper et inops laudent nomen tuum.
73:22 Exsurge, Deus, age causam tuam; * recordare improperii quod insipiens cotidie infert tibi.
73:23 Noli oblivisci voces adversariorum tuorum: * tumultus insurgentium contra te ascendit semper.
