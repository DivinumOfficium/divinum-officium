59:1 Deus, reppulisti nos, perfregisti acies nostras, * iratus es: restitue nos.
59:2 Concussisti terram, scidisti eam; * sana rupturas eius: nam vacillat.
59:3 Imposuisti populo tuo dura; * potasti nos vino inebrianti.
59:4 Statuisti timentibus te vexillum, * ut fugerent ab arcu;
59:5 Ut liberentur dilecti tui, * adiuva dextera tua, et exaudi nos.
59:6 Deus locutus est in sanctuario suo: * exsultabo et partibor Sichem, et vallem Succoth dimetiar.
59:7 Mea est terra Galaad, et mea terra Manasse, * et Ephraim galea capitis mei,
59:8 Iuda sceptrum meum, * Moab pelvis lotionis meae;
59:9 Super Edom ponam calceamentum meum, * de Philistaea triumphabo.
59:10 Quis adducet me in civitatem munitam? * Quis deducet me usque in Edom?
59:11 Nonne tu, Deus, qui reppulisti nos, * nec iam egrederis, Deus, cum exercitibus nostris?
59:12 Da nobis auxilium contra inimicum, * quia vanum est subsidium hominum.
59:13 Per Deum fortiter agemus, * et ipse conculcabit inimicos nostros.
