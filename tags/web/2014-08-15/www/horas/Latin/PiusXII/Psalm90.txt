90:1 Qui degis in praesidio Altissimi, * qui sub umbra Omnipotentis commoraris,
90:2 Dic Domino: Refugium meum et arx mea, * Deus meus, in quo confido.
90:3 Nam ipse liberabit te de laqueo venantium, * a peste perniciosa.
90:4 Pennis suis proteget te, * et sub alas eius confugies:
90:5 Scutum et clipeus est fidelitas eius. * non timebis a terrore nocturno,
90:6 A sagitta volante in die, a peste quae vagatur in tenebris, * a pernicie quae vastat meridie.
90:7 Cadant a letere tuo mille, et decem milia a dextris tuis: * ad te non appropinquabit.
90:8 Verumtamen oculis tuis spectabis * et mercedem peccatorum videbis.
90:9 Nam refugium tuum est Dominus, * altissimum constituisti munimen tuum.
90:10 Non accedet ad te malum, * et plaga non appropinquabit tabernaculo tuo,
90:11 Quia Angelis suis mandavit de te, * ut custodiant te in omnibus viis tuis.
90:12 In manibus suis portabunt te, * ne offendas ad lapidem pedem tuum.
90:13 Super aspidem et viperam gradieris, * conculcabis leonem et draconem.
90:14 Quoniam mihi adhaesit, liberabo eum; * protegam eum, quia cognovit nomen meum.
90:15 Invocabit me et exaudiam eum; * cum ipso ero in tribulatione, eripiam eum et honorabo eum.
90:16 Longitudine dierum satiabo eum, * et ostendam ei salutem meam.
