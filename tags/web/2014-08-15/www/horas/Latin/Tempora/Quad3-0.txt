[Rank]
Dominica III in Quadragesima;;I classis Semiduplex;;6

[Rule]
9 lectiones

[Ant 1]
Dixit autem pater * ad servos suos: Cito proferte stolam primam, et induite illum et date anulum in manu eius, et calceamenta in pedibus eius.

[Oratio]
Quaesumus, omnipotens Deus, vota humilium respice: atque ad defensionem nostram dexteram tuae majestatis extende.
$Per Dominum

[Lectio1]
De libro Genesis
!Gen 37:2-10
2 Joseph cum sedecim esset annorum, pascebat gregem cum fratribus suis adhuc puer: et erat cum filiis Balae et Zelphae uxorum patris sui: accusavitque fratres suos apud patrem crimine pessimo.
3 Israël autem diligebat Joseph super omnes filios suos, eo quod in senectute genuisset eum: fecitque ei tunicam polymitam.
4 Videntes autem fratres ejus quod a patre plus cunctis filiis amaretur, oderant eum, nec poterant ei quidquam pacifice loqui.
5 Accidit quoque ut visum somnium referret fratribus suis: quae causa majoris odii seminarium fuit.
6 Dixitque ad eos: Audite somnium meum quod vidi:
7 Putabam nos ligare manipulos in agro: et quasi consurgere manipulum meum, et stare, vestrosque manipulos circumstantes adorare manipulum meum.
8 Responderunt fratres ejus: Numquid rex noster eris? aut subjiciemur ditioni tuae? Haec ergo causa somniorum atque sermonum, invidiae et odii fomitem ministravit.
9 Aliud quoque vidit somnium, quod narrans fratribus, ait: Vidi per somnium, quasi solem, et lunam, et stellas undecim adorare me.
10 Quod cum patri suo, et fratribus retulisset, increpavit eum pater suus, et dixit: Quid sibi vult hoc somnium quod vidisti? num ego et mater tua, et fratres tui adorabimus te super terram?

[Responsory1]
R. Videntes Joseph a longe, loquebantur mutuo fratres, dicentes: Ecce somniator venit:
* Venite occidamus eum, et videamus si prosint illi somnia sua.
V. Cumque vidissent Joseph fratres sui, quod a patre cunctis fratribus plus amaretur, oderant eum nec poterant ei quidquam pacifice loqui, unde et dicebant.
R. Venite occidamus eum, et videamus si prosint illi somnia sua.

[Lectio2]
!Gen 37:11-20
11 Invidebant ei igitur fratres sui: pater vero rem tacitus considerabat.
12 Cumque fratres illius in pascendis gregibus patris morarentur in Sichem,
13 dixit ad eum Israël: Fratres tui pascunt oves in Sichimis: veni, mittam te ad eos. Quo respondente,
14 Praesto sum, ait ei: Vade, et vide si cuncta prospera sint erga fratres tuos, et pecora: et renuntia mihi quid agatur. Missus de Valle Hebron, venit in Sichem:
15 invenitque eum vir errantem in agro, et interrogavit quid quaereret.
16 At ille respondit: Fratres meos quaero: indica mihi ubi pascant greges.
17 Dixitque ei vir: Recesserunt de loco isto: audivi autem eos dicentes: Eamus in Dothain. Perrexit ergo Joseph post fratres suos, et invenit eos in Dothain.
18 Qui cum vidissent eum procul, antequam accederet ad eos, cogitaverunt illum occidere:
19 et mutuo loquebantur: Ecce somniator venit:
20 venite, occidamus eum, et mittamus in cisternam veterem: dicemusque: Fera pessima devoravit eum: et tunc apparebit quid illi prosint somnia sua.

[Responsory2]
R. Dixit Iudas fratribus suis: Ecce Ismaëlitae transeunt, venite, venumdetur et manus nostrae non polluantur.
* Caro enim et frater noster est.
V. Quid enim prodest, si occiderimus fratrem nostrum, et celaverimus sanguinem ipsius, melius est ut venumdetur.
R. Caro enim et frater noster est.

[Lectio3]
!Gen 37:21-28
21 Audiens autem hoc Ruben, nitebatur liberare eum de manibus eorum, et dicebat:
22 Non interficiatis animam ejus, nec effundatis sanguinem: sed projicite eum in cisternam hanc, quae est in solitudine, manusque vestras servate innoxias: Hoc autem dicebat, volens eripere eum de manibus eorum, et reddere patri suo.
23 Confestim igitur ut pervenit ad fratres suos, nudaverunt eum tunica talari et polymita:
24 miseruntque eum in cisternam veterem, quae non habebat aquam.
25 Et sedentes ut comederent panem, viderunt Ismaëlitas viatores venire de Galaad, et camelos eorum portantes aromata, et resinam, et stacten in Ægyptum.
26 Dixit ergo Judas fratribus suis: Quid nobis prodest si occiderimus fratrem nostrum, et celaverimus sanguinem ipsius?
27 Melius est ut venumdetur Ismaëlitis, et manus nostrae non polluantur: frater enim et caro nostra est. Acquieverunt fratres sermonibus illius.
28 Et praetereuntibus Madianitis negotiatoribus, extrahentes eum de cisterna, vendiderunt eum Ismaëlitis, viginti argenteis: qui duxerunt eum in Ægyptum.

[Responsory3]
R. Extrahentes Joseph de lacu, vendiderunt Ismaëlitis viginti argenteis:
* Reversusque Ruben ad puteum, cum non invenisset eum, scidit vestimenta sua cum fletu et dixit: * Puer non comparet, et ego quo ibo?
V. At illi intincta tunica Joseph in sanguine haedi, miserunt qui ferret eam ad patrem et diceret: Vide si tunica filii tui sit, an non.
R. Reversusque Ruben ad puteum, cum non invenisset eum, scidit vestimenta sua cum fletu et dixit:
&Gloria
R. Puer non comparet, et ego quo ibo?

[Responsory3](rubrica 1960)
R. Extrahentes Joseph de lacu, vendiderunt Ismaëlitis viginti argenteis:
* Reversusque Ruben ad puteum, cum non invenisset eum, scidit vestimenta sua cum fletu et dixit: Puer non comparet, et ego quo ibo?
V. At illi intincta tunica Joseph in sanguine haedi, miserunt qui ferret eam ad patrem et diceret: Vide si tunica filii tui sit, an non.
R. Reversusque Ruben ad puteum, cum non invenisset eum, scidit vestimenta sua cum fletu et dixit: Puer non comparet, et ego quo ibo?

[Lectio4]
Ex libro sancti Ambrosii Episcopi de sancto Joseph
_
Sanctorum vita ceteris norma vivendi est. Ideoque digestam plenius accepimus seriem Scripturarum; ut dum Abraham, Isaac, et Jacob, ceterosque justos legendo cognoscimus, velut quemdam nobis innocentiae tramitem virtute eorum reseratum imitantibus vestigiis persequamur. De quibus mihi cum frequens tractatus fuerit, hodie sancti Joseph historia occurrit: in quo cum plurima fuerint genera virtutum, praecipue tamen insigne effulsit castimoniae. Justum est igitur, ut cum in Abraham didiceritis impigram fidei devotionem, in Isaac sincerae mentis puritatem, in Jacob singularem animi laborumque patientiam: ex illa generalitate virtutum in ipsas species disciplinarum intendatis animum.

[Responsory4]
R. Videns Jacob vestimenta Joseph, scidit vestimenta sua cum fletu, et dixit:
* Fera pessima devoravit filium meum Joseph.
V. Tulerunt autem fratres ejus tunicam illius, mittentes ad patrem: quam cum cognovisset pater, ait.
R. Fera pessima devoravit filium meum Joseph.

[Lectio5]
Sit igitur nobis propositus sanctus Joseph tamquam speculum castitatis. In ejus enim moribus, in ejus actibus lucet pudicitia, et quidam splendet castimoniae comes, nitor gratiae. Unde etiam a parentibus plus quam ceteri filii diligebatur. Sed ea res invidiae fuit: quod silentio praetereundum non fuit: hinc enim argumentum totius historiae processit: simul ut cognoscamus, perfectum virum non moveri ulciscendi doloris invidia, nec malorum rependere vicem. Unde et David ait: Si reddidi retribuentibus mihi mala.

[Responsory5]
R. Joseph dum intraret in terram Aegypti, linguam quam non noverat, audivit: manus ejus in laboribus servierunt:
* Et lingua ejus inter principes loquebatur sapientiam.
V. Humiliaverunt in compedibus pedes ejus: ferrum pertransiit animam ejus, donec veniret verbum ejus.
R. Et lingua ejus inter principes loquebatur sapientiam.

[Lectio6]
Quid autem esset, quod praeferri Joseph mereretur ceteris si aut laedentes laesisset, aut diligentes dilexisset? Hoc enim plerique faciunt. Sed illud mirabile, si diligas inimicum tuum: quod Salvator docet. Jure ergo mirandus, qui hoc fecit ante Evangelium, ut laesus parceret, appetitus ignosceret, venditus non referret injuriam, sed gratiam pro contumelia solveret: quod post Evangelium omnes didicimus, et servare non possumus. Discamus ergo et Sanctorum invidiam, ut imitemur patientiam: et cognoscamus, illos non naturae praestantioris fuisse, sed observantioris: nec vitia nescisse, sed emendasse. Quod si invidia etiam Sanctos adussit, quanto magis cavendum est, ne inflammet peccatores?

[Responsory6]
R. Memento mei, dum bene tibi fuerit:
* Ut suggeras Pharaoni, ut educat me de isto carcere: * Quia furtim sublatus sum, et hic innocens in lacum missus sum.
V. Tres enim adhuc dies sunt, post quos recordabitur Pharao ministerii tui, et restituet te in gradum pristinum: tunc memento mei.
R. Ut suggeras Pharaoni, ut educat me de isto carcere:
&Gloria
R. Quia furtim sublatus sum, et hic innocens in lacum missus sum.

[Lectio7]
Lectio sancti Evangelii secundum Lucam
!Luc 11:14-28
In illo tempore: Erat Jesus ejiciens daemonium, et illud erat mutum. Et cum ejecisset daemonium, locutus est mutus, et admiratae sunt turbae. Et reliqua.
_
Homilia sancti Bedae Venerabilis Presbyteri.
!Lib. 4. cap. 48. in cap. 11. Lucae.
Daemoniacus iste apud Matthaeum non solum mutus, sed et caecus fuisse narratur: curatusque dicitur a Domino, ita ut loqueretur, et videret. Tria ergo signa simul in uno homine perpetrata sunt: caecus videt, mutus loquitur, possessus a daemone liberatur. Quod et tunc quidem carnaliter factum est, sed et quotidie completur in conversione credentium: ut expulso primum daemone, fidei lumen aspiciant; deinde ad laudes Dei tacentia prius ora laxentur. Quidam autem ex eis dixerunt: in Beelzebub principe daemoniorum ejicit daemonia, Non haec aliqui de turba, sed pharisaei calumniabantur et scribae, sicut alii Evangelistae testantur.

[Responsory7]
R. Merito haec patimur, quia peccavimus in fratrem nostrum, videntes angustias animae ejus, dum deprecaretur nos, et non audivimus:
* Idcirco venit super nos tribulatio.
V. Dixit Ruben fratribus suis: Numquid non dixi vobis: Nolite peccare in puerum; et non audistis me?
R. Idcirco venit super nos tribulatio.

[Lectio8]
Turbis quippe, quae minus eruditae videbantur, Domini semper facta mirantibus; illi contra, vel negare haec, vel quae negare nequiverant, sinistra interpretatione pervertere laborabant: quasi non haec divinitatis, sed immundi spiritus opera fuissent. Et alii tentantes, signum de caelo quaerebant ab eo. Vel in morem Eliae ignem de sublimi venire cupiebant; vel in similitudinem Samuelis tempore aestivo mugire tonitrua, coruscare fulgura, imbres ruere: quasi non possent et illa calumniari, et dicere, ex occultis et variis aëris passionibus accidisse. At tu, qui calumniaris ea, quae oculis vides, manu tenes utilitate sentis; quid feceris de iis, quae de caelo venerint? Utique respondebis, et magos in Aegypto multa signa fecisse de caelo.

[Responsory8]
R. Dixit Ruben fratribus suis: Numquid non dixi vobis, Nolite peccare in puerum et non audistis me?
* En sanguis ejus exquiritur.
V. Merito haec patimur, quia peccavimus in fratrem nostrum, videntes angustias animae ejus, dum deprecaretur nos, et non audivimus.
R. En sanguis ejus exquiritur.

[Lectio9]
Ipse autem ut vidit cogitationes eorum, dixit eis: Omne regnum in seipsum divisum desolabitur, et domus supra domum cadet. Non ad dicta, sed ad cogitata respondit: ut vel sic compellerentur credere potentiae ejus, qui cordis videbat occulta. Si autem omne regnum in seipsum divisum desolatur: ergo Patris et Filii et Spiritus Sancti regnum non est divisum; quod sine ulla contradictione, non aliquo impulsu desolandum, sed aeterna est stabilitate mansurum. Si autem satanas in seipsum divisus est: quomodo stabit regnum ipsius, quia dicitis, in Beelzebub ejicere me daemonia? Hoc dicens, ex ipsorum confessione volebat intelligi, quod in eum non credendo, in regno diaboli esse elegissent, quod utique adversum se divisum stare non posset

[Responsory9]
R. Lamentabatur Jacob de duobus filiis suis: Heu me, dolens sum de Joseph perdito, et tristis nimis de Benjamin ducto pro alimoniis:
* Precor caelestem Regem, ut me dolentem nimium faciat eos cernere.
V. Prosternens se Jacob vehementer cum lacrimis pronus in terram, et adorans ait:
R. Precor caelestem Regem, ut me dolentem nimium faciat eos cernere.
&Gloria
R. Precor caelestem Regem, ut me dolentem nimium faciat eos cernere.

[Ant Laudes]
Fac benigne * in bona voluntate tua, ut aedificentur, Domine, muri Jerusalem.
Dominus * mihi adjutor est, non timebo, quid faciat mihi homo.
Adhaesit anima mea * post te, Deus meus.
Vim virtutis suae * oblitus est ignis: ut pueri tui liberarentur illaesi.
Sol et luna * laudate Deum quia exaltatum est nomen eius solius.

[Capitulum Laudes]
!Eph 5:1-2
v. Fratres: Estote imitatores Dei, sicut filii carissimi et ambulate in dilectione, sicut et Christus dilexit nos, et tradidit semetipsum pro nobis oblationem et hostiam Deo in odorem suavitatis.
$Deo gratias

[Ant 2]
Cum fortis armatus * custodit atrium suum, in pace sunt omnia quae possidet.

[Ant Prima]
Et cum eiecisset Jesus * daemonium, locutus est mutus et admiratae sunt turbae.

[Ant Tertia]
Si in digito Dei * ejicio daemonia, profecto pervenit in vos regnum Dei.

[Capitulum Tertia]
!Eph 5:1-2
v. Fratres: Estote imitatores Dei, sicut filii carissimi et ambulate in dilectione, sicut et Christus dilexit nos, et tradidit semetipsum pro nobis oblationem et hostiam Deo in odorem suavitatis.
$Deo gratias

[Ant Sexta]
Qui non colligit mecum * dispergit, et qui non est mecum, contra me est.

[Capitulum Sexta]
!Eph 5:5
v. Hoc enim scitote intelligentes, quod omnis fornicator, aut immundus, aut avarus quod est idolorum servitus, non habet hereditatem in regno Christi et Dei.
$Deo gratias

[Ant Nona]
Cum immundus spiritus * exierit ab homine, ambulat per loca inaquosa quaerens requiem et non invenit.

[Capitulum Nona]
!Eph 5:8-9
v. Eratis enim aliquando tenebrae, nunc autem lux in Domino: ut filii lucis ambulate: fructus enim lucis est in omni bonitate, et iustitia, et veritate.
$Deo gratias

[Capitulum Vespera]
!Eph 5:1-2
v. Fratres: Estote imitatores Dei, sicut filii carissimi et ambulate in dilectione, sicut et Christus dilexit nos, et tradidit semetipsum pro nobis oblationem et hostiam Deo in odorem suavitatis.
$Deo gratias

[Ant 3]
Extollens vocem * quaedam mulier de turba, dixit: Beatus venter qui te portavit et ubera quae suxisti! At Jesus ait illi: Quinimmo beati qui audiunt verbum Dei et custodiunt illud.
