[Rank]
Secunda die infra Octavam Omnium Sanctorum;;Semiduplex;;2;;vide Sancti/11-01

[Rule]
vide Sancti/11-01
9 lectiones
Matutinum et Laudes Defunctorum
No prima Vespera

[Lectio4]
De Sermone Venerabilis Bedae Presbyteri.
!Ex Sermone 18. de Sanctis.
Quam laxo sinu de praelio revertentes civitas caelestis excipit, de hoste prostrato trophaea ferentibus occurrit. Cum triumphantibus viris et feminae veniunt, quae cum saeculo sexum quoque vicerunt, et geminata gloria militiae, virgines cum pueris teneros annos virtutibus transeuntes: sed et cetera fidelium turba aulae perpetuae regiam intrabit, qui sinceritatem fidei inconcussis praeceptorum caelestium disciplinis unita pace observaverunt.

[Lectio5]
Ergo agite nunc fratres, aggrediamur iter vitas, revertamur ad civitatem caelestem, in qua scripti sumus, et cives decreti. Non sumus hospites, sed cives Sanctifrum et domestici Dei, etiam illius haeredes, cohaeredes autem Christi. Hujus nobis urbis januas aperiet fortitudo, et fiducia latum praebebit ingressum. Consideremus ergo inclytam urbis illius felicitatem, in quantum considerare possibile est: ut enim vere est, comprehendere nullus sermo sufficiet.

[Lectio6]
Dicitur de ea in quodam loco sic, Quod aufugiet ibi dolor, et tristitia, et gemitus. Quid hac vita beatius, ubi non est paupertatis metus, non aegritudinis imbecillitas? Nemo laedetur, irascetur nemo, nemo invidet, cupiditas nulla exardescit: nullum ibi desiderium honoris pulsat, aut potestatis ambitio. Nullus ibi diaboli metus, insidiae daemonum nullae, terror gehennae procul: mors neque corporis neque animae erit, sed immortalitatis munere vita jucunda.

[Lectio7]
Lectio sancti Evangelii secundum Matthaeum.
!Matt 5:1-12
In illo tempore: Videns Jesus turbas, ascendit in montem, et cum sedisset, accesserunt ad eum discipuli ejus. Et reliqua.
_
De Homilia sancti Augustini Episcopi.
!Ex Lib. 1. de Serm. Domini in monte. Cap. 1. et 2.
Nec aliunde omnino incipere oportuit beatitudinem, quam a paupertate spiritus, siquidem perventura est ad summam sapientiam. Initium autem sapientiae timor Domini: quoniam et e contrario, Initium omnis peccati superbia scribitur. Superbi autem appetunt et diligunt regna terrarum. Beati mites: quoniam ipsi hereditate possidebunt terram: illam credo terram, de qua in Psalmo dicitur: Spes mea es tu, portio mea in terra viventium. Significat enim quamdam soliditatem et stabilitatem hereditatis perpetuae, ubi anima per bonum affectum, tamquam loco suo requiescit, sicut corpus in terra: et inde cibo suo alitur, sicut corpus ex terra: ipsa est requies et vita Sanctorum. Mites autem sunt, qui cedunt improbitatibus, et non resistunt malo, sed vincunt in bono malum.

[Lectio8]
Beati lugentes quoniam ipsi consolabuntur. Luctus est tristitia de amissione carorum: conversi autem ad Deum, ea, quae in hoc mundo cara amplectebantur, amittunt. Non enim gaudent his rebus, quibus ante gaudebant: et donec fiat in illis amor aeternorum, nonnulla maestitia sauciantur. Consolabuntur ergo Spiritu sancto, qui maxime propterea Paraclitus nominatur, id est, Consolator: ut temporalia amittentes, aeterna laetitia perfruantur.

[Lectio9]
Beati qui esuriunt et sitiunt justitiam: quoniam ipsi saturabuntur. Jam istos amatores dicit veri et inconcussi boni. Illo ergo cibo saturabuntur, de quo ipse Dominus dicit: Meus cibus est, ut faciam voluntatem Patris mei, quod est justitia: et illa aqua, de qua quisquis biberit, ut idem dicit, fiet in eo fons aquae salientis in vitam aeternam. Beati misericordes: quoniam ipsorum miserebitur Deus. Beatos esse dicit, qui subveniunt miseris: quod eis ita rependitur, ut de miseria liberentur.
