04-19# Regola di S. Benedetto. Capitolo 63: L'ordine della comunità. Continua
_
I più giovani, dunque, trattino con riguardo i più anziani, che a loro volta li ricambino con amore.  Anche quando si chiamano tra loro, nessuno si permetta di rivolgersi all'altro con il solo nome, ma gli anziani diano ai giovani l'appellativo di "fratello" e i giovani usino per gli anziani quello di "reverendo padre", come espressione del loro rispetto filiale.  L'abate poi sia chiamato "signore" e "abate", non perché si sia arrogato da sé un tale titolo, ma in onore e per amore di Cristo del quale sappiamo per fede che egli fa le veci.  Da parte sua, però, rifletta sull'onore che gli viene tributato e se ne dimostri degno.  Dovunque i fratelli si incontrano, il più giovane chieda la benedizione al più anziano; quando passa un monaco anziano, il più giovane si alzi e gli ceda il posto, guardandosi bene dal rimettersi a sedere prima che l'anziano glielo permetta, in modo che si realizzi quanto è scritto: "Prevenitevi a vicenda nel rendervi onore".  I ragazzi più piccoli e i giovanetti occupino in coro e in refettorio i posti loro spettanti secondo la Regola: ma fuori di lì siano sorvegliati e tenuti dappertutto sotto la disciplina, finché non avranno raggiunto un età più matura.
