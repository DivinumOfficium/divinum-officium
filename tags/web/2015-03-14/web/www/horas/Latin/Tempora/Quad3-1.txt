[Rank]
Feria Secunda infra Hebdomadam III in Quadragesima;;Feria major;;2

[Rule]

[Lectio1]
Lectio sancti Evangelii secundum Lucam
!Luc 4:23-30
In illo tempore: Dixit Jesus pharisaeis: Utique dicetis mihi hanc similitudinem: Medice, cura te ipsum: quanta audivimus facta in Capharnaum, fac et hic in patria tua. Et reliqua.
_
Homilia sancti Ambrosii Episcopi
!Lib. 4 in c. 4. Lucae post med.
Non mediocris invidia proditur, quae civicae caritatis oblita, in acerba odia causas amoris inflectit. Simul hoc exemplo pariter et oraculo declaratur, quod frustra opem misericordiae caelestis exspectes, si alienae fructibus virtutis invideas. Aspernator enim Dominus invidorum est: et ab iis qui divina beneficia in aliis persequuntur, miracula suae potestatis avertit. Dominicae quippe carnis actus, divinitatis exemplum est: et invisibilia nobis ejus, per ea quae sunt visibilia demonstrantur.

[Responsory1]
R. Tollite hinc vobiscum munera, et ite ad dominum terrae: et cum inveneritis, adorate eum super terram:
* Deus autem meus faciat eum vobis placabilem: et remittat et hunc fratrem vestrum vobiscum, et eum quem tenet in vinculis.
V. Sumite de optimis terrae frugibus in vasis vestris, et deferte viro munera.
R. Deus autem meus faciat eum vobis placabilem: et remittat et hunc fratrem vestrum vobiscum, et eum quem tenet in vinculis.

[Lectio2]
Non otiose itaque Salvator excusat, quod nulla in patria sua miracula virtutis operatus sit: ne fortassis aliquis viliorem patriae nobis esse debere putaret affectum. Neque enim cives poterat non amare, qui amaret omnes: sed ipsi se caritate patriae, dum invident, abdicarunt. In veritate dico vobis: multae viduae fuerunt in diebus Eliae. Non quia Eliae dies fuerunt, sed in quibus Elias operatus est: aut quia Elias dies faciebat illis, qui in ejus operibus lucem videbant gratiae spiritalis, et convertebantur ad Dominum. Et ideo aperiebatur caelum videntibus aeterna et divina mysteria: claudebatur, et fames erat, quando nulla erat cognoscendae divinitatis ubertas. Sed de hoc plenius diximus, cum de viduis scriberemus.

[Responsory2]
R. Iste est frater vester minimus, de quo dixeratis mihi? Deus misereatur tibi, fili mi.
* Festinavitque in domum, et ploravit: quia erumpebant lacrimae, et non poterat se continere.
V. Attollens autem Joseph oculos, vidit Benjamin stantem: et commota sunt omnia viscera ejus super fratre suo.
R. Festinavitque in domum, et ploravit: quia erumpebant lacrimae, et non poterat se continere.

[Lectio3]
Et multi leprosi erant in Judaea temporibus Elisei prophetae: et nemo eorum mundatus est, nisi Naaman Syrus. Evidenter hic sermo nos Domini salutaris informat, et ad studium venerandae divinitatis hortatur: quod nemo sanatus ostenditur, et maculosi morbo corporis absolutus, nisi qui religioso officio studuit sanitati. Non enim dormientibus divina beneficia, sed observantibus deferuntur. Diximus in libro alio, in vidua illa, ad quam Elias directus est, typum Ecclesiae praemissum. Populus Ecclesiam congregavit, ut sequatur populus ille ex alienigenis congregatus. Populus ille ante leprosus, populus ille ante maculosus, priusquam mystico baptizaretur in flumine: idem post sacramenta baptismatis maculis corporis et mentis ablutus, jam non lepra, sed immaculata virgo coepit esse sine ruga.

[Responsory3]
R. Dixit Joseph undecim fratribus suis: Ego sum Joseph, quem vendidistis in Aegyptum: adhuc vivit pater noster senior, de quo dixeratis mihi?
* Ite, adducite eum ad me, ut possit vivere.
V. Biennium enim est quod coepit esse fames in terra: et adhuc restant anni quinque, quibus nec arari poterit, nec meti.
R. Ite, adducite eum ad me, ut possit vivere.
&Gloria
R. Ite, adducite eum ad me, ut possit vivere.

[Ant 2]
Amen dico vobis, * quia nemo propheta acceptus est in patria sua.

[Oratio 2]
Cordibus nostris, quaesumus, Domine, gratiam tuam benignus infunde: ut sicut ab escis carnalibus abstinemus, ita sensus quoque nostros a noxiis retrahamus excessibus.
$Per Dominum

[Ant 3]
Jesus autem transiens * per medium illorum ibat.

[Oratio 3]
Subveniat nobis, Domine, misericordia tua, ut ab imminentibus peccatorum nostrorum periculis te mereamur protegente eripi, te liberante salvari.
$Per Dominum
