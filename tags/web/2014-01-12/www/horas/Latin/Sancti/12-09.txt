[Rank]
De II die Infra Octavam Concept. Immac. Beatae Mariae Virginis;;Semiduplex;;2.5;;vide Sancti/12-08

[Rule]
vide Sancti/12-08;
9 lectiones;
Doxology=Nat
No prima Vespera

[Lectio4]
Ex Bulla dogmatica Pii Papae IX
_ 
Ineffabilis Deus, cujus viae misericordia et~
veritas, cujus voluntas omnipotentia, et cujus sapientia attingit a fine usque~
ad finem fortiter, et disponit omnia suaviter, cum ab omni aeternitate~
praeviderit luctuosissimam totius humani generis ruinam ex Adami transgressione~
derivandam, atque in mysterio a saeculis abscondito primum suae bonitatis opus~
decreverit per Verbi incarnationem sacramento occultiore complere, ut contra~
misericors suum propositum homo diabolicae iniquitatis versutia actus in culpam~
non periret, et quod in primo Adamo casurum erat, in secundo felicius erigeretur,~
ab initio et ante saecula unigenito Filio suo Matrem, ex qua caro factus in~
beata temporum plenitudine nasceretur, elegit atque ordinavit, tantoque prae~
creaturis universis est prosecutus amore, ut in illa una sibi propensissima~
voluntate complacuerit.

[Lectio5]
Quapropter illam longe ante omnes angelicos spiritus, cunctosque Sanctos~
coelestium omnium charismatum copia de thesauro divinitatis deprompta ita~
mirifice cumulavit, ut ipsa ab omni prorsus peccati labe semper libera, ac tota~
pulchra et perfecta eam innocentiae et sanctitatis plenitudinem prae se ferret,~
qua major sub Deo nullatenus intelligitur et quam praeter Deum nemo assequi~
cogitando potest. Et quidem decebat omnino, ut perfectissimae sanctitatis~
splendoribus semper ornata fulgeret, ac vel ab ipsa originalis culpae labe plane~
immunis amplissimum de antiquo serpente triumphum referret tam venerabilis mater,~
cui Deus Pater unicum Filium suum, quem de corde suo aequalem sibi genitum,~
tamquam seipsum diligit, ita dare disposuit, ut naturaliter esset unus idemque~
communis Dei Patris et Virginis Filius.

[Lectio6]
Quam originalem augustae Virginis innocentiam cum admirabili eiusdem sanctitate~
praecelsaque Dei Matris dignitate omnino cohaerentem catholica Ecclesia, quae~
sancto semper edocta Spiritu columna est ac firmamentum veritatis, tamquam~
doctrinam possidens divinitus acceptam, et coelestis revelationis deposito~
comprehensam multiplici continenter ratione, splendidisque factis magis in dies~
explicare, proponere ac fovere numquam destitit Hanc enim doctrinam ab~
antiquissimis temporibus vigentem, ac fidelium animis penitus insitam, et~
sacrorum Antistitum curis studiisque per catholicum orbem mirifice propagatam,~
ipsa Ecclesia luculentissime significavit, cum eiusdem Virginis Conceptionem~
publico fidelium cultui ac venerationi proponere non dubitavit. Quo illustri~
quidem facto ipsius Virginis Conceptionem veluti singularem, miram et a~
reliquorum hominum primordiis longissime secretam, et omnino sanctam colendam~
exhibuit, cum Ecclesia nonnisi de Sanctis dies festos concelebret.

[Lectio7]
Lectio sancti Evangelii secundum Lucam.
!Luke 1:26-28
In illo tempore: Missus est Angelus Gabriel a Deo in civitatem Galilaeae, cui~
nomen Nazareth, ad Virginem desponsatam viro, cui nomen erat Joseph, de domo~
David, et nomen Virginis Maria. Et reliqua.
_
Homilia sancti Sophronii Episcopi.
!Homilia in Deiparae Annunt.
Quid missus beatus ille Angelus ad Virginem integerrimam dicit? Aut quomodo~
faustissimum hoc nuntium ipsi defert? Ave gratia plena, Dominus tecum. A gaudio~
incipit eam alloqui ille gaudii nuntius. Noverat enim et plane sciebat, nuntium~
illud suum universis hominibus atque omnibus pariter creaturis gaudium parare,~
et quoslibet a quibuscumque dolores expellere; noverat, ex divina hujus~
mysterii cognitione mundum lumine collustrari; noverat, erroris disjici~
caliginem; noverat, retundi mortis aculeum; noverat, vim corruptionis infringi;~
noverat, inferno victoriam auferri; noverat, salutem perdito affulgere homini,~
qui horum malorum jugo jamdiu premebatur, ex quo scilicet a paradisi deliciis~
expulsus, et a beato illo domicilio ejectus fuerat. Propterea legationis suae~
exordium a gaudio ducit; propterea sermonibus suis gaudii voces praemittit;~
propterea faustis hisce nuntiis gaudium antecedit, utpote quae omnibus~
credentibus gaudio futura erant.

[Lectio8]
Et sane par omnino erat, ut divina gaudii denuntiatio a sermonibus verbisque~
gaudium elicientibus sumeret initium. Propterea enim et Angelus gaudium ante~
omnia renuntiat, quia faustae legationis suae non ignorat exitum, ac probe novit~
colloquium quod habebatur, in totius mundi gaudium manifeste esse cessurum. Et~
profecto quodnam gaudium, aut quaenam reperiri potest jucunditas, quam non longe~
excedat alloquium ad Virginem illam beatam ac gaudii parentem habitum? Gaude, o~
supercaelestis gaudii genitrix. Gaude, o sublimissimi gaudii nutrix. Gaude, o~
salutaris gaudii sedes princeps. Gaude o immortalis gaudii auctrix. Gaude o~
ineffabilis gaudii mysticum diversorium. Gaude, o indeficientis gaudii fons~
beatissime. Gaude, o gaudii aeterni deiferum cimelium. Gaude, o vivificantis~
gaudii arbor virentissima. Gaude o innupta Dei Mater. Gaude, o Virgo post partum~
integerrima. Gaude, o spectaculum prae mirabilibus omnibus summe admirandum.

[Lectio9]
Quisnam tuum eloqui splendorem poterit? Quisnam portentum, quod ipsa es,~
enarrare verbis audeat? Quisnam magnificentiam tuam effari se posse confidet? Tu~
hominum exornasti naturam; tu Angelorum ordines superasti; tu fulgores~
Archangelorum obtenebrasti; tu sublimes Thronorum sedes infra te ostendisti; tu~
altitudinem Dominationum depressisti; tu Principatuum ducatibus praecucurristi;~
tu enervasti fortitudinem Potestatum; tu ipsis Virtutibus potentior virtus~
prodiisti; tu Cherubim oculatissimum visum terrestribus oculis vicisti; tu~
Seraphim sex alas habentium volatus animae pennis divinitus agitatis~
transvolasti tu denique omnem creaturam longe transgressa es; quippe quae prae~
omni creatura enituisti puritate; et omnium creaturarum Conditorem in te~
excepisti; ipsumque et sinu tuo gestasti, et genuisti; et sola ex omnibus~
creaturis Dei Mater effecta es.
&teDeum
