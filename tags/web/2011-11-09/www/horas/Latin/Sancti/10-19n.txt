[Rank]
Ss. Isaaci Jogues, Joannis de Brebeuf et Sociorum Martyrum;;Duplex;;3;;vide C3

[Rule]
vide C3;
Quorum Festum

[Oratio]
Deus, qui primitias fidei in borealibus Americae regionibus sanctorum Martyrum tuorum Isaaci, Ioannis, eorumque Sociorum praedicatione et sanguine consecrasti: concede, propitius; ut, eorum intercessione, florida christianorum seges ubique in dies augeatur.
$Per Dominum.

[Lectio4]
Ex iis Societatis Jesu sodalibus, qui Ecclesiae in America boreali exordia medio saeculo septimo maxime illustrarunt, octo purissimas hostias sibi elegit Deus, ut fidei semina earum sanguine irrigata in uberiores segetes deinde succrescerent. Omnes hi Martyres, in Gallia nati et, praeter duos laicos, sacerdotio aucti, in Missionem Canadensem, quae Novae Galliae tunc vocabatur, a Superioribus missi, post innumeros ex urbe Quebecensi per varias illas immensas regiones apostolicos excursus, asperrimosque labores ob unam eamdemque religionis causam, etsi non uno eodemque tempore nec loco, crudelissime necati sunt. Horum veluti duces ac magistri merito censentur Joannes de Brebeuf, Condaei in diocesi olim Baiocensi nunc Constantiensi nobili genere ortus, et Isaacus Jogues, aurelianensis, viri strenuo et apostolico zelo incensi, mortificationi maxime dediti, cum Deo in oratione conjunctissimi, caelestibus etiam visionibus quandoque illustrati. Ab iis haud absimiles erant quatuor socii sacerdotes Antonius Daniel, dieppensis, Gabriel Lalemant et Carolus Garnier, parisienses, Natalis Chabanel, mimatensis; qui omnes variis in pagis potissimum inter Hurones sacris muneribus fideliter fungebantur.

[Responsory4]
R. Sancti tui, Domine, mirabile consecuti sunt iter, servientes praeceptis tuis, ut invirentur illaesi in aquis validis:
* Terra apparuit arida, et in Mari Rubro via sine impedimento.
V. Quoniam percussit petram et fluxerunt aquae et torrentes inundaverunt.
R. Terra apparuit arida, et in Mari Rubro via sine impedimento.

[Lectio5]
Frequentes finitimorum Iroquensium incursiones, Huronicam missionem saepe vastantes, haud raro in supremum discrimen Patrum vitam vocabant. Anno millesimo sexcentesimo quadragesimo secundo, Isaacus Jogues, cum Renato Goupil, Societatis Jesu coadjutore temporali, ex urbe Quebecensi ad Hurones iter faciens, in Iroquenses incidit, qui eum ejusque socium dirissime torquent et in servitutem redigunt. Eodem anno die vigesima nona Septembris, Renatus, in odium salutiferae crucis a barbaro sene interfici jussus, prope Auriesville, in hodierno Neo-Eboracensi Statu, candidissimam animam efflavit. Isaacus anno proximo, aufugiendi occasionem nactus, in Galliam revertit; sed post annum Americam repetens et semel atque iterum ad eosdem barbaros, suos olim carnifices, cum Ioanne de la Lande, Societatis Jesu item coadjutore, progressus, die decima octava Octobris anno millesimo sexcentesimo quadragesimo sexto, in hodierna diocesi Albanensi, acinace percussus martyrii palmam consecutus est. Postero vero die ejus socius Joannes, eadem redimitus corona, ad caelum evolavit.

[Responsory5]
R. Verbera carnificum non timuerunt Sancti Dei, morientes pro Christi nomine:
* Ut heredes fierent in domo Domini.
V. Tradiderunt corpora sua propter Deum ad supplicia.
R. Ut heredes fierent in domo Domini.

[Lectio6]
Anno millesimo sexcentesimo quadragesimo octavo, die quarta Julii Antonius Daniel, qui pagi Sancti Joseph inter Hurones curam gerebat, contra invasores Iroquenses gregem suum impavidus defendens, sagittis et ignitis glandibus confossus, ad templi fores bonus pastor pro ovibus animam posuit. Anno proximo, die decima sexta Martii, Joannes de Brebeuf, Huronum apostolus merito nuncupatus, una cum Gabriele Lalemant, ab Iroquensibus comprehensus, post diuturnos saevissimosque cruciatus, ipsis barbaris invictam Christi pugilis fortitudinem demirantibus, in pago Sancti Ignatii in hodierna Canadensi regione Ontario nuncupata, gloriosus occubuit; quem postridie Gabriel Lalemant eadem cruenta via eademque virtute secutus est. Mense autem Decembri ejusdem anni millesimi sexcentesimi quadragesimi noni, in pervigilio Immaculatae Conceptionis beatae Mariae Virginis, Carolus Garnier, vulneribus confossus et securi percussus, innocentissimam vitam glorioso exitu conclusit. Postero demum die, Natalis Chabanel, ab Hurone apostata dolose invasus et in profluentem dejectus, in dilecta sibi Missione, cui perpetuo colendae, natura frustra obsistente, heroico voto se obstrinxerat, optatam martyrii palmam adeptus est. Hos octo Americae borealis primores Martyres Pius Undecimus Pontifex Maximus, anno sacro millesimo nongentesimo vigesimo quinto, Beatorum numero, eosque quinque post annis Sanctorum fastis ascripsit.

[Responsory6]
R. Tamquam aurum in fornace probavit electos Dominus, et quasi holocausti hostiam accepit illos; et in tempore erit respectus illorum:
* Quoniam donum et pax est electis Dei.
V. Qui confidunt in illum, intellegent veritatem: et fideles in dilectione acquiescent illi.
R. Quoniam donum et pax est electis Dei.
&Gloria
V. Quoniam donum et pax est electis Dei.

[Lectio7]
Lectio sancti Evangelii secundum Lucam
!Lk 6:17-23
In illo tempore: Descendens Jesus de monte, stetit in loco campestri, et turba discipulorum ejus, et multitudo copiosa plebis ab omni Judaea, et Jerusalem, et maritima, et Tyri, et Sidonis. Et reliqua.
_
Homilia sancti Petri Canisii Presbyteri
!Notae in evangelicas lectiones: in die festo Omnium Sanctorum, post initium
Notabo Christum longe aliter quam hunc mundum, de beatitudine docere atque pronuntiare. Mundi etenim est proprium rebus caducis et fluxis, quae hic relinquendae sunt, mentiri hominis felicitatem, perinde ac si dicatur: Beatus populus, cui haec sunt. Immo vero quos Christus beatos hic pronuntiat, eos insipiens mundus tantum pro miseris et infelicibus ducit, eosdem de more contemnit atque aversatur, ut hinc etiam Christus ipse testetur Apostolis: Amen, amen dico vobis, quia plorabitis et flebitis vos; mundus autem gaudebit, vos autem contristabimini. Recteque dixit Salomon: Ambulans recto itinere et timens Deum, despicitur ab eo qui infami graditur via.

[Responsory7]
R. Propter testamentum Domini et leges paternas, Sancti Dei perstiterunt in amore fraternitatis:
* Quia unus fuit semper spiritus in eis, et una fides.
V. Ecce quam bonum et quam jucundum habitare fratres in unum!
R. Quia unus fuit semper spiritus in eis, et una fides.

[Lectio8]
Beati demum sunt qui persecutionem propter justitiam patiuntur, suaque invicta patientia Christi regnum aeternum obtinent. Ad hoc genus beatitudinis, nulli magis quam protomartyr Stephanus aliique fortissimi Christi milites ac martyres referendi sunt: quoniam velut oves ad occisionem pertractae, ad sanguinem usque pro justitia christiana certarunt, nulla ut hostium vis atque barbaries, nulla tribulationis vel tentationis acerbitas eos a fidei confessione, Christi caritate, doctrina Ecclesiae et justitiae tramite potuerit abducere ac separare. O felices illi qui bona testari conscientia potuerunt: Quis nos separabit a caritate Christi? Tribulatio? an angustia? an fames? an nuditas? an periculum? an persecutio? an gladius? In his omnibus superamus propter eum qui dilexit nos. Transivimus per ignem et aquam, et eduxisti nos in refrigerium.

[Responsory8]
R. Sancti mei, qui in carne positi certamen habuistis:
* Mercedem laboris ego reddam vobis.
V. Venite, benedicti Patris mei, percipite regnum.
R. Mercedem laboris ego reddam vobis.

[Lectio9]
Praeterea felices omnes qui hanc scalam Jacob, superioribus gradibus octo distinctam, in hunc usque diem ascendunt, relictis omnibus impedimentis, ita ut capitales hostes, mundum, carnem ac satanam, cotidie vincant sibique virtutum studio gradum faciant ad beatam immortalitatem. Verum longe feliciores et illi, qui pugnandi et vincendi fecere finem et, ipso ascendendi labore confecto, ad certaminis coronam pervenerunt jamque, veluti rude donati et emeriti milites, quiete summa potiuntur, et in caelesti tabernaculo habitant, mercede amplissima cumulati. Nec dubium quin sancti Martyres piique Doctores prae ceteris florescant electis in perpetuas aeternitates, quoniam ob virtutes heroicas aureolam, sicut Theologi vocant, et excellentem lauream peculiari privilegio consequentur.
&teDeum

[Lectio94]
Ex iis Societatis Jesu sodalibus, qui medio saeculo decimo septimo asperrimam missionem Novae Galliae excolentes, Ecclesiae primordia in America Septentrionali summopere illustrarunt, octo purissimas hostias sibi elegit Deus, in hodiernis regionibsu Neo-Eboracensi et Ontario in Canada immolatas. In his veluti duces et magistri habentur Joannes de Brebeuf et Isaacus Jogues, viri strenui et apostolico animarum studio incensi, mortificationi maxime dediti, cum Deo in oratione conjunctissimi. Haud disparibus virtutibus ornabantur sacerdotes Antonius Daniel, Gabriel Lalemant, Carolus Garnier et Natalis Chabanel, necnon Renatus Goupil et Joannis de la Lande, Patrum adjutores. Vitam ob indigenarum Euronum indolem miserrimamque vivendi rationem, martyrio similem, omnes cruenta morte propter unam religionis causam, etsi non uno loco nec tempore, cumularunt; quidam vero tormenta vix credibilia adeo invicta fortitudine pertulerunt, ut ipsi barbari carnifices eos admirarentur. Quos Pius undecimus Beatorum, ac mox miraculis claros Sanctorum numero adscripsit.
&teDeum