04-22# Regola di S. Benedetto. Capitolo 65: Il priore del monastero 
_
Accade spesso che la nomina del priore dia origine a gravi scandali, perché alcuni, gonfiati da un maligno spirito di superbia e convinti di essere altrettanti abati, si attribuiscono indebitamente un potere assoluto, fomentando litigi, creando divisioni nelle comunità, specialmente in quei monasteri nei quali il priore viene nominato dallo stesso vescovo o dagli stessi abati a cui spetta l'elezione dell'abate.  E' facile rendersi conto dell'assurdità di una simile procedura, con cui si dà motivo al priore di insuperbirsi fin dal primo momento della sua nomina, perché la considerazione di questo stato di cose può insinuare in lui l'idea di non essere più soggetto all'autorità dell'abate.  "Tu pure - dirà a se stesso - sei stato nominato da quelli che hanno eletto l'abate".  Di qui nascono invidie, liti, maldicenze, rivalità, divisioni e disordini di ogni genere, per cui, mentre l'abate e il priore sono in disaccordo, le loro anime vengono necessariamente a trovarsi in pericolo a motivo di questo contrasto e i loro sudditi, parteggiando per l'uno o per l'altro, vanno in perdizione.  La responsabilità di questa perniciosa situazione ricade principalmente sugli autori di tanto disordine.
