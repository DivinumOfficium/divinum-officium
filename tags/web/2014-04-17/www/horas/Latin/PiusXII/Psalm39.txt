39:1 Speravi, speravi in Domino, * et inclinavit se ad me,
39:2 Et exaudivit clamorem meum. * Et extraxit me de fossa interitus, de luto caeni,
39:3 Et statuit super petram pedes meos, * firmavit gressus meos.
39:4 Et posuit in ore meo canticum novum, * carmen Deo nostro.
39:5 Videbunt multi, et verebuntur, * et sperabunt in Domino.
39:6 Beatus vir, qui posuit in Domino spem suam, * nec sectatur idolorum cultores et declinantes ad falsa.
39:7 Multa fecisti tu, Domine, Deus meus, mirabilia tua, * et consiliis erga nos nemo est similis tibi.
39:8 Si ea voluerim narrare et eloqui, * plura sunt, quam quae numerari possint.
39:9 Sacrificium et oblationem noluisti, * sed aures aperuisti mihi.
39:9 Holocaustum et victimam pro peccato non postulasti: * tunc dixi: Ecce venio;
39:9 In volumine libri scriptum est de me: facere voluntatem tuam, Deu meus, me delectat, * et lex tua est in praecordiis meis.
39:10 Annuntiavi iustitiam in coetu magno; * ecce labia mea non cohibui; Domine, tu nosti.
39:11 Iustitiam tuam non abscondi in corde meo; * fidelitatem tuam et auxilium tuum narravi.
39:12 Non occultavi gratiam tuam * et fidelitatem tuam coetui magno.
39:13 Tu, Domine, ne prohibueris miserationes tuas a me; * gratia tua et fidelitas tua semper me conservent.
39:14 Nam circumdederunt me mala, quorum non est numerus, * comprehenderunt me culpae meae, ut non possim videre.
39:14 Plures sunt quam capilli capitis mei, * et animus meus me defecit.
39:14 Placeat tibi, Domine, ut eripias me, * Domine, ad adiuvandum me festina.
39:15 Confundantur et erubescant omnes, * qui quaerunt vitam meam, ut auferant eam.
39:16 Cedant retrorsum et pudore afficiantur, * qui delectantur malis meis.
39:17 Obstupescant propter confusionem suam, * qui dicunt mihi: Vah, vah!
39:18 Exsultent et laetentur in te omnes, qui quaerunt te, * et dicant semper: Magnificetur Dominus, qui desiderant auxilium tuum.
39:18 Ego autem miser sum et pauper; * sed Dominus sollicitus est mei.
39:18 Adiutor meus et liberator meus es tu; * Deus meus, ne tardaveris.
