49:1 Az istenek Istene, az Úr szól, és szólítja a földet 
49:2 napkelettől napnyugatig Sionból ragyog az ő szépségének képe. 
49:3 Az Isten nyilván jő, a mi Istenünk nem hallgat. 
49:4 Tűz gyúlad szine előtt, és körötte hatalmas förgeteg. 
49:5 Elészólítja az eget onnan felől, és a földet, hogy népét megitélje. 
49:6 Gyűjtsétek egybe neki az ő szenteit, kik szövetséget kötnek vele áldozatok által. 
49:6 És az egek hirdetni fogják az ő igazságát; mert Isten a bíró. 
49:7 Halljad, én népem! és szólani fogok; Izrael! és bizonyságot teszek neked: Isten, a te Istened vagyok én. 
49:8 Nem az áldozatok miatt feddelek téged, mert áldozataid szemem előtt vannak mindenkoron. 
49:9 Nem veszem el házadból a borjakat, sem nyájaidból a bakokat; 
49:10 mert enyém az erdők minden vada, a barmok a hegyeken és az ökrök. 
49:11 Ismerem mind az égi madarakat, és a mező szépsége előttem vagyon. 
49:12 Ha éhezném, nem mondanám neked; mert enyém a föld kereksége és annak teljessége. 
49:13 Vajjon a tulkok húsát eszem-e? vagy a bakok vérét iszom-e? 
49:14 Áldozd Istennek a dicséret áldozatát, és add meg fogadásidat a Fölségesnek; 
49:15 és híjj segitségűl engem a szorongatás napján: megmentelek és tisztelni fogsz engem. 
49:16 A bűnösnek pedig mondja az Isten: Miért hirdeted te igazságaimat, és veszed szádba szövetségemet? 
49:17 holott te gyűlölted a fegyelmet, és hátravetetted beszédeimet. 
49:18 Ha tolvajt láttál, vele futottál, és a házasságtörőkkel volt részed. 
49:19 Szád bővelkedett gonoszsággal, és nyelved álnokságot koholt. 
49:20 Leülvén, atyádfia ellen szólottál, és anyád fiának botrányára voltál. 
49:21 Ezeket cselekedted, s én hallgattam. Azt vélted gonoszúl, hogy hasonló vagyok hozzád; de én megfeddelek téged és szemed elé rakom. 
49:22 Értsétek ezt, kik az Istent elfeleditek: nehogy egykor elragadjon, és ne legyen, ki megmentsen. 
49:23 A dicséret áldozata tisztel engem; és ez az út, melyen megmutatom neki az Isten szabadítását. 
