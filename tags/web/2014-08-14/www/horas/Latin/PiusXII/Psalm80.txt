80:1 Exsultate Deo adiutori nostro, * acclamate Deo Iacob.
80:2 Sonate psalterio, et pulsate tympanum, * citharam dulce sonantem cum lyra.
80:3 Clangite in neomenia bucina, * in plenilunio, die sollemni nostro,
80:4 Quia institutum Israel est, * praeceptum Dei Iacob.
80:5 Legem statuit hanc in Ioseph, * cum prodiret contra terram Aegypti.  Linguam quam non noveram, audivi:
80:6 Liberavi ab onere humerum eius; * manus eius a cophino cessarunt.
80:7 In tribulatione clamasti, et eripui te; * ex nube tonanti respondi tibi, probavi te apud aquam Meriba.
80:8 Audi, popule meus, et monebo te: * Israel, utinam audias me! Non erit apud te deus alienus, neque adorabis deum peregrinum:
80:9 Ego sum Dominus, Deus tuus, qui eduxi te de terra Aegypti: * dilata os tuum, et implebo illud.
80:10 Sed non audivit populus meus vocem meam, * et Israel non obtemperavit mihi.
80:11 Ideo tradidi eos duritiae cordis eorum: * ambulent secundum consilia sua.
80:12 Utinam populus meus audiret me, * Israel ambularet in viis meis:
80:13 Confestim deprimerem inimicos eorum, * et contra adversarios eorum, verterem manum meam;
80:14 Qui oderunt Dominum, blandirentur ei, * et sors eorum maneret in perpetuum.
80:15 Illum autem cibarem de medulla tritici, * et melle de petra saturarem eum.
