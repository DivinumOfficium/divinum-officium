64:1 Te decet hymnus, Deus, in Sion * et tibi reddatur votum, qui exaudis preces.
64:2 Ad te omnis caro venit * propter iniquitates.
64:3 Opprimunt nos delicta nostra: * tu ea dimittis.
64:4 Beatus, quem eligis et assumis: * inhabitat in atriis tuis.
64:5 Satiemur bonis domus tuae, * sanctitate templi tui.
64:6 Signis stupendis exaudis nos cum iustitia, Deus, salvator noster, * spes omnium finium terrae et marium procul,
64:7 Qui firmas montes virtute tua, accintus potentia. *  Qui compescis sonitum maris, sonitum fluctuum eius et tumultum nationum:
64:8 Et timent, qui habitant terminos terrae, propter signa tua; * extrema Orientis et Occidentis gaudio reples.
64:9 Visitasti terram et irrigasti eam, * multum locupletasti eam.
64:10 Rivus Dei repletus est aquis, parasti frumentum eorum; * ita enim parasti eam:
64:11 Sulcos eius irrigasti, complanasti glebas eius, * imbribus eam mollisti, benedixisti germini eius.
64:12 Coronasti annum benignitate tua, * et semitae tuae pinguedinem stillant.
64:13 Stillant pascua deserti, * et colles exsultatione se cingunt.
64:14 Vestiuntur gregibus arva, et valles operiuntur frumento: * acclamant et cantant.
