[Rank]
In Octavam Ss. Petri et Pauli.;;Duplex majus;;4;;vide C1

[Rule]
vide C1;
9 lectiones

[Versum 1]
V. Constitues eos principes super omnem terram.
R. Memores erunt nominis tui Domine.

[Ant 1]
Petrus Apostolus * et Paulus doctor Gentium, ipsi nos docuerunt legem tuam Domine

[Lectio3]
!1 Cor 4:10-21
10 Nos stulti propter Christum, vos autem prudentes in Christo: nos infirmi, vos autem fortes: vos nobiles, nos autem ignobiles.
11 Usque in hanc horam et esurimus, et sitimus, et nudi sumus, et colaphis caedimur, et instabiles sumus,
12 et laboramus operantes manibus nostris: maledicimur, et benedicimus: persecutionem patimur, et sustinemus:
13 blasphemamur, et obsecramus: tamquam purgamenta hujus mundi facti sumus, omnium peripsema usque adhuc.
14 Non ut confundam vos, haec scribo, sed ut filios meos carissimos moneo.
15 Nam si decem millia paedagogorum habeatis in Christo, sed non multos patres, nam in Christo Jesu per Evangelium ego vos genui.
16 Rogo ergo vos, imitatores mei estote, sicut et ego Christi.
17 Ideo misi ad vos Timotheum, qui est filius meus carissimus, et fidelis in Domino : qui vos commonefaciet vias meas, quæ sunt in Christo Jesu, sicut ubique in omni ecclesia doceo.
18 Tamquam non venturus sim ad vos, sic inflati sunt quidam.
19 Veniam autem ad vos cito, si Dominus voluerit : et cognoscam non sermonem eorum qui inflati sunt, sed virtutem.
20 Non enim in sermone est regnum Dei, sed in virtute.
21 Quid vultis ? in virga veniam ad vos, an in caritate, et spiritu mansuetudinis ?

[Oratio]
Deus, cujus dextera beatum Petrum ambulantem in fluctibus, ne mergeretur, erexit, et coapostolum ejus Paulum, tertio naufragantem, de profundo pelagi liberavit: exaudi nos propitius, et concede; ut amborum meritis aeternitatis gloriam consequamur:
$Qui vivis

[Lectio4]
Sermo sancti Joannis Chrysostomi.
!Apud Metaphrasten.
Quasnam vobis, o beati Apostoli, referemus gratias, qui tantum pro nobis laborastis? Memini tui Petre, et obstupesco: recordor tui Paule, et excedens mente, opprimor lacrimis. Quid enim dicam, aut quid loquar, vestras contemplans afflictiones, nescio. Quot carceres sanctificastis? quot catenas decorastis? quot tormenta sustinuistis? quot maledicta tolerastis? quomodo Christum portastis? quomodo praedicatione ecclesias laetificastis? Sunt benedicta vestrae linguae instrumenta: sanguine conspersa sunt membra vestra propter Ecclesiam. Vos Christum imitati estis in omnibus. In omnem terram exiit vester sonus, et verba vestra in fines orbis terrae.

[Lectio5]
Gaudeas Petre, cui datum est, ut ligno crucis Christi fruereris. Et ad Magistri quidem similitudinem voluisti crucifigi, non recta quidem figura, ut Christus Dominus, sed capite in terram verso, tamquam qui a terra in caelum iter faceres. Beati clavi, qui sancta illa membra penetrarunt. Tu cum omni fiducia in manus Domini animam tradidisti, qui assidue ei et ejus sponsae Ecclesiae servisti, qui ferventi spiritu Dominum dilexisti omnium Apostolorum fidelissimus.

[Lectio6]
Gaudeas et tu beate Paule, cui caput fuit gladio amputatum, cujus virtutes nullis verbis explicari possunt. Quisnam gladius sanctum guttur tuum pervasit, Dominicum, inquam, instrumentum, quod a caelo habetur in admiratione, et quod terra reveretur? Quisnam locus tuum sanguinem excepit, lactis specie in ejus qui te percussit, tunica apparentem? qui animam illius barbari supra modum dulciorem reddens, fidelem effecit cum sociis. Sit mihi gladius ille pro corona, et clavi Petri pro gemmis infixis in diademate.

[Lectio7]
Lectio sancti Evangelii secundum Matthaeum.
!Matt 14:22-33
In illo tempore: Compulit Jesus discipulos ascendere in naviculam, et praecedere eum trans fretum, donec dimitteret turbas. Et reliqua.
_
Homilia sancti Hieronymi Presbyteri.
!Lib. 2. Comment. in cap. 14. Matth.
Discipulis Dominus praecepit transfretare, et compulit ut ascenderent naviculam. Quo sermone ostenditur, invitos eos a Domino recessisse, dum amore Praeceptoris ne punctum quidem temporis ab eo volunt separari. Et dimissa turba ascendit in montem solus orare. Si fuissent cum eo discipuli Petrus et Jacobus et Joannes, qui viderant gloriam transformati, forsitan ascendissent in montem cum eo: sed turba ad sublimia sequi non potest, nisi docuerit eam juxta mare in littore, et aluerit in deserto.

[Lectio8]
Quod autem ascendit solus orare, non ad eum referas, qui de quinque panibus quinque millia saturavit hominum, exceptis parvulis et mulieribus; sed ad eum, qui audita morte Joannis secessit in solitudinem: non quod personam Domini separemus, sed quod opera ejus inter Deum hominemque divisa sint. Navicula autem in medio mari jactabatur fluctibus. Recte quasi inviti et retractantes Apostoli a Domino recesserant, ne illo absente naufragia sustinerent

[Lectio9]
Denique Domino in montis cacumine commorante statim ventus contrarius oritur, et turbat mare, et periclitantur Apostoli: et tamdiu imminens naufragium perseverat, quamdiu Jesus veniat. Quarta autem vigilia noctis venit ad eos ambulans supra mare. Stationes et vigiliae militares in terna horarum spatia dividuntur. Quando ergo dicit, quarta vigilia noctis venisse ad eos Dominum, ostendit tota nocte periclitatos; et extremo noctis, atque in consummatione mundi, eis auxilium praebiturum.
&teDeum

[Versum 2]
V. In omnem terram exivit sonus eorum.
R. Et in fines orbis terrae verba eorum.

[Ant 2]
Gloriosi principes terrae * quomodo in vita sua dilexerunt se, ita et in morte non sunt separati.

[Versum 3]
V. Constitues eos principes super omnem terram.
R. Memores erunt nominis tui Domine.

[Ant 3]
Petrus Apostolus * et Paulus doctor Gentium, ipsi nos docuerunt legem tuam Domine.
