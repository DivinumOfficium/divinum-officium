Quarto Idus Maji
_
Romae, via Ardeatina, sanctorum Martyrum Nerei et Achillei fratrum, qui primo cum Flavia Domitilla, cujus erant eunuchi, in insula Pontia longum pro Christo duxerunt exsilium; postmodum gravissimis verberibus attrectati sunt; deinde, cum a Minutio Rufo, viro Consulari, equuleo et flammis ad immolandum compellerentur, dicerentque se, a beato Petro Apostolo baptizatos, nulla ratione posse idolis immolare, capite caesi sunt. Horum sacrae reliquiae, simulque Flaviae Domitillae, ex Diaconia sancti Hadriani in antiquum eorum Titulum, ubi asservabantur olim reconditae, denuo restauratum, solemniter translatae sunt pridie hujus diei, jussu Clementis Papae Octavi; qui exinde hodierna celebrandum die indixit etiam festum ipsius beatae Domitillae Virginis, cujus passio Nonis hujus mensis recensetur.
Item Romae, via Aurelia, sancti Pancratii Martyris, qui, cum esset annorum quatuordecim, sub Diocletiano, capitis obtruncatione martyrium complevit.
Salaminae, in Cypro, sancti Epiphanii Episcopi, qui, multiplici eruditione et sacrarum scientia litterarum excellens, vitae quoque sanctitate, zelo catholicae fidei, munificentia in pauperes et virtute miraculorum exstitit admirandus.
Constantinopoli sancti Germani Episcopi, doctrina et virtutibus insignis, qui Leonem Isauricum, edictum adversus sacras Imagines promulgantem, magna fiducia redarguit.
Treviris sancti Modoaldi Episcopi.
Romae sancti Dionysii, qui exstitit patruus sancti Pancratii Martyris.
Argyrii, in Sicilia, sancti Philippi Presbyteri, qui, a Romano Pontifice ad eamdem Siciliam insulam missus, magnam illius partem convertit ad Christum. Ipsius vero sanctitas in liberandis energumenis maxime declaratur.
In civitate Calciatensi, in Hispania, sancti Dominici Confessoris.
