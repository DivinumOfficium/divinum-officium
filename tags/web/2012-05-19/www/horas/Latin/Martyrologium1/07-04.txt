Quarto Nonas Julii
_
Stremotii, in Lusitania, natalis sanctae Elisabeth Viduae, Lusitanorum Reginae, quam, virtutibus et miraculis claram, Urbanus Octavus, Pontifex Maximus, in Sanctorum numerum retulit. 
Sanctorum Osee et Aggaei Prophetarum.
In territorio Bituricensi sancti Lauriani, Episcopi Hispalensis et Martyris, cujus caput Hispalim, in Hispania, delatum est.
In Africa natalis sancti Jucundiani Martyris, pro Christo in mare demersi.
Sirmii sanctorum Martyrum Innocentii et Sebastiae, cum aliis triginta.
Madauri, in Africa, sancti Namphanionis Martyris et Sociorum, quos ille roboravit ad pugnam, et ad coronam provexit.
Cyrene, in Libya, sancti Theodori Episcopi, qui, in persecutione Diocletiani, sub Digniano Praeside, plumbatis caesus et lingua abscissus est; atque in pace tandem Confessor occubuit.
Augustae, in Rhaetia, sancti Uldarici Episcopi, mirae abstinentiae, largitatis et vigilantiae virtute, ac miraculorum dono illustris.
Turonis, in Gallia, Translatio sancti Martlni, Episcopi et Confessoris; et Dedicatio Basilicae suae hoc ipso die, quo etiam is ante aliquot annos in Episcopum fuerat ordinatus.
