Quinto Kalendas Februarii
_
Sancti Petri Nolasci Confessoris, qui Ordinis beatae Mariae de Mercede redemptionis captivorum exstitit Fundator, et octavo Kalendas Januarii obdormivit in Domino.
Romae sanctae Agnetis, Virginis et Martyris, secundo. 
Alexandriae natalis sancti Cyrilli, ejusdem urbis Episcopi, Confessoris et Ecclesiae Doctoris; qui, catholicae fidei praeclarissimus propugnator, doctrina et sanctitate illustris quievit in pace. Ejus tamen festivitas quinto Idus Februarii celebratur.
Romae sancti Flaviani Martyris, qui sub Diocletiano passus est.
Alexandriae passio plurimorum sanctorum Martyrum, qui, hac ipsa die, a factione Syriani, Ducis Ariani, dum in Ecclesia synaxim agerent, diverso mortis genere sunt interempti.
Apolloniae sanctorum Martyrum Leucii, Thyrsi et Callinici; qui, tempore Decii Imperatoris, variis tormentorum generibus cruciati, ac primus et ultimus abscissione capitis, medius caelesti voce evocatus spiritum reddens, martyrium consummarunt.
In Thebaide sanctorum Martyrum Leonidae et Sociorum, qui, tempore Diocletiani, palmam martyrii sunt assecuti.
Caesaraugustae, in Hispania, sancti Valerii Episcopi.
Conchae, in Hispania, natalis sancti Juliani Episcopi, qui, erogans in pauperes bona Ecclesiae, opera manuum sibi more Apostolico victum quaerens, clarus miraculis quievit in pace.
In monast£rio Reomaensi, in Gallia, depositio sancti Joannis Presbyteri, viri Deo devoti.
In Palaestina sancti Jacobi Eremitae, qui, post lapsum, diu, poenitentiae causa, in sepulcro latuit, et clarus miraculis migravit ad Dominum.
