Pridie Nonas Martii
_
Sanctarum Perpetuae et Felicitatis Martyrum, quae sequenti die gloriosam martyrii coronam a Domino receperunt.
Dertonae sancti Marciani, Episcopi et Martyris, qui, sub Trajano, pro Christi gloria occisus, coronatur.
Nicomediae natalis sanctorum Martyrum Victoris et Victorini, qui, per triennium, cum Claudiano et uxore ejus Bassa, tormentis multis afflicti et retrusi in carcerem, ibidem vitae suae cursum impleverunt.
In Cypro sancti Cononis Martyris, qui, sub Decio Imperatore, clavis confixus pedes et ante currum jussus currere, in genua procubuit, atque in oratione reddidit spiritum.
In Syria passio sanctorum quadraginta duorum Martyrum, qui, in Amorio comprehensi et illuc perducti, ibi, egregio peracto certamine, victores palmam martyrii perceperunt.
Constantinopoli sancti Evagrii, qui, tempore Valentis a Catholicis electus Episcopus, et ab eodem Imperatore in exsilium missus, Confessor migravit ad Dominum.
Bononiae sancti Basilii Episcopi, qui, a sancto Silvestro Papa ordinatus, verbo et exemplo creditam sibi Ecclesiam sanctissime gubernavit.
Barcinone, in Hispania, beati Ollegarii, primum Canonici, et postea Episcopi Barcinonensis, et Archiepiscopi Tarraconensis.
Viterbii beatae Rosae Virginis, ex tertio Ordine sancti Francisci.

