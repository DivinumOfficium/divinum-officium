Pridie Kalendas Aprilis
_
Thecuae, in Palaestina, sancti Amos Prophetae, qui ab Amasia Sacerdote frequenter plagis afflictus est, atque ab hujus filio Ozia vecte per tempora transfixus; et postea, semivivus in patriam devectus, ibidem exspiravit, sepultusque est cum patribus suis.
In Perside sancti Benjamin Diaconi, qui, cum Dei verbum non desisteret praedicare, ideo, sub Isdegerde Rege, arundinibus acutis confixus unguibus, et spinosa sude per alvum transmissa, martyrium consummavit.
In Africa sanctorum Martyrum Theoduli, Anesii, Felicis, Corneliae et Sociorum.
Romae sanctae Balbinae Virginis, filiae beati Quirini Martyris, quae, a sancto Alexandro Papa baptizata, in sancta virginitate Christum sibi sponsum elegit; et, post devictum hujus saeculi cursum, sepulta est via Appia, juxta patrem suum.
