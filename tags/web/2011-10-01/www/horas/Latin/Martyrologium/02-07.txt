Septimo Idus Februarii
_
Sancti Romualdi Abbatis, Monachorum Camaldulensium Patris, cujus dies natalis tertiodecimo Kalendas Julii recensetur, sed festivitas hac die, ob Translationem corporis ejus, potissimum celebratur.
Augustae, cui nunc Londini nomen, in Britannia, natalis beati Auguli Episcopi, qui, aetitis cursu per martyrium expleto, aeterna praemia suscipere meruit.
In Phrygia sancti Adauci Martyris, qui, ex Italico genere clarus, et omni fere dignitatum gradu ab Imperatoribus insignitus, tandem, cum adhuc Quaestoris officio fungeretur, martyrii corona pro fidei defensione dignatus est.
Ibidem plurimorum sanctorum Martyrum, urbis unius civium, quorum dux erat idem Adaucus; qui, cum omnes Christiani essent, et constanter in fidei confessione persisterent, a Galerio Maximiano Imperatore sunt igne consumpti.
Heracleae, in Ponto, sancti Theodori, ductoris militum, qui, Licinio imperante, post multa tormenta, truncatus capite, victor migravit in caelum.
In Aegypto sancti Moysis, Episcopi venerabilis, qui primum in eremo vitam solitariam duxit; deinde, petente Regina Saracenorum Mauvia, Episcopus factus, gentem illam ferocissimam magna ex parte ad fidem convertit, et gloriosus meritis quievit in pace.
Lucae, in Tuscia, depositio sancti Richardi, Regis Anglorum, qui pater exstitit sancti Willebaldi, Eystettensis Episcopi, ac sanctae Walburgae Virginis.
Bononiae sanctae Julianae Viduae.
