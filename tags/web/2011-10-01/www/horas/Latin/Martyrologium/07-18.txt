Quintodecimo Kalendas Augusti
_
Sancti Camilli de Lellis, Presbyteri et Confessoris, Clericorum Regularium infirmis ministrantium Institutoris, caelestis hospitalium et infirmorum Patroni; cujus dies natalis pridie Idus Julii recolitur.
Tibure sanctae Symphorosae, uxoris sancti Getulii Martyris, cum septem filiis suis, scilicet Crescente, Juliano, Nemesio, Primitivo, Justino, Stacteo et Eugenio. Horum mater, sub Hadriano Principe, ob insuperabilem constantiam, primo caesa diu palmis, deinde crinibus suspensa, novissime saxo alligata, in flumen praecipitata est; filii autem, stipitibus ad trochleas extensi, diverso mortis exitu martyrium compleverunt. Eorumdem corpora postea Romam translata, et, Pio Quarto Summo Pontifice, in Diaconia sancti Angeli in Piscina fuerunt inventa.
Trajecti sancti Friderici, Episcopi et Martyris.
Dorostori, in Mysia inferiore, sancti Aemiliani Martyris, qui, tempore Juliani Apostatae, sub Capitolino Praeside, in fornacem injectus, martyrii palmam accepit.
Carthagine sanctae Gundenis Virginis, quae, jussu Rufini Proconsulis, ob Christi confessionem, quater diversis temporibus per extensionem in equuleo torta, et ungulis horrende lacerantibus cruciata, carceris squalore diu afflicta, novissime gladio caesa est.
Gallaeciae, in Hispania, sanctar Marinae, Virginis et Martyris.
Mediolani sancti Materni Episcopi, qui, sub Maximiani Imperatore, pro fide Christi et pro Ecclesia sibi commissa, in carcerem detrusus et saepe verberibus caesus est; ac tandem, multis confessionibus clarus, obdormivit in Domino.
Brixiae natalis sancti Philastrii, qui fuit ejusdem civitatis Episcopus. Hic adversus haereticos, praesertim Arianos, a quibus multa passus est, plurimum verbis scriptisque pugnavit; demum, clarus miraculis, Confessor in pace quievit.
Metis, in Gallia, sancti Arnulphi Episcopi, qui, sanctitate et miraculis illustris, eremiticam delegit vitam, et beato fine quievit.
Signiae sancti Brunonis, Episcopi et Confessoris.
Foro Pompilii, in Aemilia, sancti Ruffilli, ejusdem civitatis Episcopi.
