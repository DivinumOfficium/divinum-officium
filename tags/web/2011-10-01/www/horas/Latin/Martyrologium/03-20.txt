Tertiodecimo Kalendas Aprilis
_
In Judaea natalis sancti Joachim, patris immaculatae Virginis Genitricis Dei Mariae, Confessoris. Ipsius tamen festum agitur decimo septimo Kalendas Septembris.
In Asia item natalis sancti Archippi, qui beati Pauli Apostoli exstitit commilito, et cujus ipse in Epistola ad Philemonem et ad Colossenses meminit.
In Syria sanctorum Martyrum Pauli, Cyrilli, Eugenii et aliorum quatuor.
Eodem die sanctorum Photinae Samaritanae, Joseph et Victoris filiorum, itemque Sebastiani Ducis, Anatolii, Photii, Photidis, Parasceves et Cyriacae germanarum; qui omnes, Christum confessi, martyrium sunt assecuti.
Amisi, in Paphlagonia, sanctarum septem mulierum, scilicet Alexandrae, Claudiae, Euphrasiae, Matronae, Julianae, Euphemiae et Theodosiae; quae in fidei confessione sunt csesae, easque secutae sunt Derphuta et soror ipsius.
Apolloniae sancti Nicetae Episcopi, qui, pro sanctarum Imaginum cultu ejectus in exsilium, illic reddidit spiritum.
In monasterio Fontanellae, in Gallia, sancti Wulfranni, Episcopi Senonensis, qui, relicto Episcopatu, ibidem, clarus miraculis, decessit e vita.
In Britannia depositio sancti Cuthberti, Episcopi Lindisfarnensis, qui, a pueritia ad obitum usque, sanctis operibus et miraculorum signis effulsit.
Senis, in Tuscia, Beati Ambrosii, ex Ordine Praedicatorum, sanctitate, praedicatione et miraculis clari.
