[Lectio1]
De libro primo Maccabeorum
!1 Mac 1:17-20
17 Et paratum est regnum in conspectu Antiochi, et cœpit regnare in terra Ægypti ut regnaret super duo regna.
18 Et intravit in Ægyptum in multitudine gravi, in curribus, et elephantis, et equitibus, et copiosa navium multitudine:
19 et constituit bellum adversus Ptolemaeum regem Ægypti, et veritus est Ptolemaeus a facie ejus, et fugit, et ceciderunt vulnerati multi.
20 Et comprehendit civitates munitas in terra Ægypti, et accepit spolia terrae Ægypti.


[Responsory1]
R. Dixit Judas Simoni fratri suo: Elige tibi viros, et vade, libera fratres tuos~
in Galilaeam: ego autem, et Jonathas frater tuus, ibimus in Galaaditim:
* Sicut fuerit voluntas in caelo, sic fiat.
V. Accingimini filii potentes, et estote parati - quoniam melius est nobis mori~
in bello, quam videre mala gentis nostrae, et sanctorum.
R. Sicut fuerit voluntas in caelo, sic fiat.

[Lectio2]
!1 Mac 1:21-23
21 Et convertit Antiochus, postquam percussit Ægyptum in centesimo et quadragesimo tertio anno: et ascendit ad Israël,
22 et ascendit Jerosolymam in multitudine gravi.
23 Et intravit in sanctificationem cum superbia, et accepit altare aureum, et candelabrum luminis, et universa vasa ejus, et mensam propositionis, et libatoria, et phialas, et mortariola aurea, et velum, et coronas, et ornamentum aureum, quod in facie templi erat: et comminuit omnia.


[Responsory2]
R. Ornaverunt faciem templi coronis aureis, et dedicaverunt altare Domino:
* Et facta est laetitia magna in populo.
V. In hymnis et confessionibus benedicebant Dominum.
R. Et facta est laetitia magna in populo.

[Lectio3]
!1 Mac 1:24-29
24 Et accepit argentum, et aurum, et vasa concupiscibilia: et accepit thesauros occultos, quos invenit: et sublatis omnibus, abiit in terram suam.
25 Et fecit caedem hominum, et locutus est in superbia magna.
26 Et factus est planctus magnus in Israël, et in omni loco eorum:
27 et ingemuerunt principes et seniores; virgines et juvenes infirmati sunt: et speciositas mulierum immutata est.
28 Omnis maritus sumpsit lamentum, et quae sedebant in thoro maritali, lugebant:
29 et commota est terra super habitantes in ea, et universa domus Jacob induit confusionem.


[Responsory3]
R. In hymnis et confessionibus benedicebant Dominum:
* Qui magna fecit in Israël, et victoriam dedit illis Dominus omnipotens.
V. Ornaverunt faciem templi coronis aureis, et dedicaverunt altare Domino.
R. Qui magna fecit in Israël, et victoriam dedit illis Dominus omnipotens.
&Gloria
R. Qui magna fecit in Israël, et victoriam dedit illis Dominus omnipotens.
