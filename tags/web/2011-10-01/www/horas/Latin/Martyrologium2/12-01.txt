Kalendis Decembris
_
Sancti Nahum Prophetae, in Begabar quiescentis.
Romae sanctorum Martyrum Diodori Presbyteri, et Mariani Diaconi, cum aliis pluribus, qui, sub Numeriano Principe, cum in Arenario natalitia Martyrum agerent, illic, obstructa a persecutoribus janua cryptae ac diruta desuper mole, martyrii gloriam meruerunt.
Item Romae passio sanctorum Lucii, Rogati, Cassiani et Candidae.
Narniae sancti Proculi, Episcopi et Martyris; qui, post multa egregia opera, a Rege Gothorum Totila jussus est decollari.
In civitate Casalensi sancti Evasii, Episcopi et Martyris.
Eodem die sancti Ansani Martyris, qui, sub Diocletiano Imperatore, Romae confessus Christum et in carcerem trusus, deinde Senas, in Tuscia, perductus, ibidem capitis obtruncatione cursum martyrii perfecit.
Ameriae, in Umbria, sancti Olympiadis, viri Consularis, qui a beata Firmina ad fidem est conversus, et sub Diocletiano, in equuleo tortus, martyrium consummavit.
Arbele, in Perside, sancti Ananiae Martyris.
Mediolani sancti Castritiani Episcopi, qui, in maxima Ecclesiae perturbatione, virtutum meritis ac rerum pie religioseque gestarum laude enituit.
Brixiae sancti Ursicini Episcopi.
Noviomi, in Belgio, sancti Eligii Episcopi, cujus vitam admirandam multiplex signorum numerus commendat.
Apud Virodunum, in Gallia, sancti Agerici Episcopi.
Eodem die sanctae Nataliae, uxoris beati Hadriani Martyris, quae, sub Diocletiano Imperatore, sanctis Martyribus, Nicomediae in carcere detentis, multo tempore ministravit; impletoque eorum certamine, Constantinopolim est profecta, et ibidem in pace quievit.
