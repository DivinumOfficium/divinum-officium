Nonis Junii
_
In Frisia sancti Bonifatii, Episcopi Moguntini et Martyris. Hic de Anglia Romam venit, indeque a beato Gregorio Papa Secundo in Germaniam missus est ut Christi fidem illis gentibus evangelizaret, et, cum maximam ibi multitudinem, praesertim Frisonum, Christianae religioni subjugasset, Germanorum Apostolus meruit appellari; novissime in Frisia, a furentibus Gentilibus gladio peremptus, una cum Eobano Coepiscopo et quibusdam aliis servis Dei, martyrium consummavit.
Tyri, in Phoenicia sancti Dorothei Presbyteri, qui, sub Diocletiano, multa passus est; et, usque ad Juliani tempora superstes, sub eo, annum agens septimum supra centesimum, venerandam senectam martyrio honestavit.
In Aegypto natalis sanctorum Martyrum Marciani, Nicanoris, Apollonii et aliorum, qui, in persecutione Galerii Maximiani, illustre martyrium consummarunt.
Perusiae sanctorum Martyrum Florentii, Juliani, Cyriaci, Marcellini et Faustini, qui omnes, in persecutione Decii Imperatoris, capite caesi sunt.
Cordubae, in Hispania, beati Sancii adolescentis, qui, etsi in aula regia educatus, pro Christi tamen fide, in persecutione Arabica, martyrium subire non dubitavit.
Caesareae, in Palaestina, passio sanctarum Zenaidis, Cyrise, Valeriae et Marciae; quae, per multa tormenta, gaudentes ad martyrium pervenerunt.
