[Rank]
S. Dominici Confessoris;;Duplex majus;;4;;vide C5

[Rule]
vide C5;mtv
9 lectiones

[Oratio]
Deus, qui Ecclesiam tuam beati Dominici Confessoris tui illuminare dignatus es meritis et doctrinis: concede; ut ejus intercessione temporalibus non destituatur auxiliis, et spiritualibus semper proficiat incrementis.
$Per Dominum

[Lectio4]
Dominicus, Calarogae in Hispania ex nobili Gusmanorum familia natus, Palentiae liberalibus disciplinis et theologiae operam dedit: quo in studio cum plurimum profecisset, prius Oxomensis ecclesiae canonicus regularis, deinde ordinis fratrum Praedicatorum auctor fuit. Hujus mater gravida sibi visa est in quiete continere in alvo catulum ore praeferentem facem, qua editus in lucem, orbem terrarum incenderet. Quo somnio significabatur, fore ut splendore sanctitatis ac doctrinae, gentes ad christianam pietatem inflammarentur. Veritatem exitus comprobavit: id enim et praestitit per se, et per sui ordinis socios deinceps est consecutus.

[Lectio5]
Hujus autem ingenium ac virtus maxime enituit in evertendis haereticis, qui perniciosis erroribus Tolosates pervertere conabantur, quo in negotio septem consumpsit annos. Postea Romam venit ad Lateranense concilium cum episcopo Tolosano, ut ordo, quem instituerat, ab Innocentio tertio confirmaretur. Quae res dum in deliberatione versatur, Dominicus hortatu Pontificis ad suos revertitur, ut sibi regulam deligeret. Romam rediens, ab Honorio tertio, qui proximus Innocentio successerat, confirmationem ordinis Praedicatorum impetrat. Romae autem duo instituit monasteria, alterum virorum, mulierum alterum. Tres etiam mortuos ad vitam revocavit, multaque alia edidit miracula, quibus ordo Praedicatorum mirifice propagari coepit.

[Lectio6]
Verum cum ejus opera ubique terrarum monasteria jam aedificarentur, innumerabilesque homines religiosam ac piam vitam instituerent, Bononiae anno Christi ducentesimo vigesimo primo supra millesimum, in febrem incidit: Ex qua cum se moriturum intelligeret, convocatis fratribus et alumnis suae disciplinae, eos ad innocentiam et integritatem cohortatus est. Postremo caritatem, humilitatem, paupertatem, tamquam certum patrimonium eis testamento reliquit: fratribusque orantibus, in illis verbis, Subvenite Sancti Dei, occurrite Angeli, obdormivit in Domino, octavo Idus Augusti: Quem postea Gregorius nonus Pontifex retulit in Sanctorum numerum.

[Lectio94]
Domínicus, Calarógæ in Hispánia ex nóbili Gusmanórum família natus, et Paléntiæ liberálibus disciplínis et theología erudítus, prius Oxoménsis ecclésiæ canónicus factus, dein órdinis Prædicatórum auctor fuit. Ejus ingénium et virtus máxime enituérunt in converténdis hæréticis, qui Tolosátes pervértere conabántur. Romam véniens, ab Innocéntio tértio Pontífice máximo sui órdinis approbatiónem confirmationémque pétiit, quam ab ejus successóre Honório tértio impetrávit. Cum vero ejus ópera innumerábiles hómines religiósam ac piam vitam institúerent, Bonóniæ, anno ducentésimo vigésimo primo supra millésimum, alúmnis caritátem, humilitátem et paupertátem tamquam certum patrimónium relínquens, in illis verbis: Subveníte, Sancti Dei, occúrrite, Angeli, obdormívit in Dómino, octávo Idus Augústi. Eum Gregórius Papa nonus in Sanctórum númerum rétulit.
&teDeum
