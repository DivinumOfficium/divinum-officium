118:2 (Aleph) Beati quorum immaculata est via, * qui ambulant in lege Domini.
118:3 Beati qui observant praescripta eius, * toto corde quaerunt eum,
118:4 Qui non faciunt iniquitatem, * sed ambulant in viis eius.
118:5 Tu dedisti praecepta tua, * ut custodiantur valde.
118:6 Utinam firmae sint viae meae * ad custodienda statuta tua!
118:7 Tunc non confundar, * cum intendero ad omnia mandata tua.
118:8 Celebrabo te in rectitudine cordis, cum didicero decreta iustitiae tuae.
118:9 Statuta tua custodiam: ne dereliqueris me omnino.
118:10 (Beth) Quomodo puram servabit adulescens viam suam? * Custodiendo verba tua.
118:11 Toto corde meo quaero te; * ne siveris me aberrare a mandatis tuis.
118:12 In corde meo recondo eloquium tuum, * ne peccem contra te.
118:13 Benedictus es, Domine; * doce me statuta tua.
118:14 Labiis meis enarro * omnia decreta oris tui.
118:15 De via praescriptorum tuorum laetor, * sicut de omnibus divitiis.
118:16 De praeceptis tuis meditabor, * et considerabo vias tuas.
118:16 Statutis tuis delectabor. * non obliviscar verba tua.
118:17 (Ghimel) Bene fac servo tuo, ut vivam * et custodiam verba tua.
118:18 Aperi oculos meos, * ut considerem mirabilia legis tuae.
118:19 Hospes ego sum in terra, * noli a me abscondere mandata tua.
118:20 Deficit anima mea, * desiderans decreta tua omni tempore.
118:21 Increpasti superbos; * maledicti qui declinant a mandatis tuis.
118:22 Aufer a me opprobrium et contemptum, * quia praescripta tua observo.
118:23 Etsi considunt principes et contra me loquuntur, * servus tuus meditatur de statutis tuis.
118:24 Nam praescripta tua sunt deliciae meae, * consiliarii mei statuta tua.
118:25 (Daleth) Prostrata est in pulvere anima mea: * redde mihi vitam secundum verbum tuum.
118:26 Vias meas exposui et exaudisti me: * doce me statua tua.
118:27 Via praeceptorum tuorum institue me, * et meditabor mirabilia tua.
118:28 Stillat lacrimas anima mea ex maerore: * erige me secundum verbum tuum.
118:29 A via erroris arce me, * et legem tuam largire mihi.
118:30 Viam veritatis elegi, * decreta tua proposui mihi.
118:31 Adhaereo praescriptis tuis: * domine, noli me confundere.
118:32 Viam mandatorum tuorum curram, * cum dilataveris cor meum.
118:33 (He) Ostende mihi, Domine, viam statutorum tuorum, * et servabo eam ad amussim.
118:34 Instrue me, ut observem legem tuam, * et custodiam illam toto corde meo.
118:35 Deduc me in semita mandatorum tuorum, * quia ipsa delector.
118:36 Inclina cor meum in praescripta tua, * et non in avaritiam.
118:37 Averte oculos meos, ne videant vanitatem; * per viam tuam da mihi vitam.
118:38 Adimple servo tuo promissum tuum, * quod datum est timentibus te.
118:39 Aufer opprobrium meum, quod formido, * quia decreta tua iucunda.
118:40 Ecce desidero praecepta tua: * secundum aequitatem tuam tribue mihi vitam.
118:41 (Vau) Et veniant super me miserationes tuae, Domine, * auxilium tuum, secundum promissum tuum.
118:42 Et respondebo verbum exprobrantibus mihi, * quia spero in verbis tuis.
118:43 Noli auferre de ore meo verbum veritatis, * quia in decretis tuis spero.
118:44 Et custodiam legem tuam semper, * in saeculum et in sempiternum.
118:45 Et ambulabo in via spatiosa, * quia praecepta tua exquiro.
118:46 Et loquar de praescriptis tuis in conspectu regum, * et non confundar.
118:47 Et delectabor mandatis tuis, * quae diligo.
118:48 Et attollam manus meas ad mandata tua * et meditabor statuta tua.
118:49 (Zain) Memor esto verbi tui servo tuo, * quo mihi spem dedisti.
118:50 Hoc est solacium meum in afflictione mea, * quod eloquium tuum largitur mihi vitam.
118:51 Superbi insultant mihi vehementer; * a lege tua non declino.
118:52 Memor sum antiquorum iudiciorum tuorum, Domine, * et solacium est mihi.
118:53 Indignatio tenet me propter peccatores, * qui derelinquunt legem tuam.
118:54 Carmina facta sunt mihi statuta tua * in loco peregrinationis meae.
118:55 Memor sum nocte nominis tui, Domine, * et custodiam legem tuam.
118:56 Hoc factum est mihi, * quia praecepta tua servavi.
118:57 (Heth) Portionem meam dixi, Domine, * custodire verba tua.
118:58 Deprecor faciem tuam toto corde, * miserere mei secundum promissum tuum.
118:59 Perpendi vias meas, * et converti pedes meos ad praescripta tua.
118:60 Festinavi et non sum cunctatus * custodire mandata tua.
118:61 Funes peccatorum circumplexi sunt me: * legem tuam non sum oblitus.
118:62 Media nocte surgo ad celebrandum te * de iustis decretis tuis.
118:63 Amicus sum omnium timentium te * Et custodientium praecepta tua.
118:64 Gratia tua, Domine, plena est terra; * statuta tua doce me.
118:65 (Teth) Bene fecisti servo tuo, * Domine, secundum verbum tuum.
118:66 Iudicium et scientiam doce me, * quia mandatis tuis confido.
118:67 Priusquam afflictus sum, erravi; * nunc vero eloquium tuum custodio.
118:68 Bonus es tu et benefaciens; * doce me statuta tua.
118:69 Machinantur fraudes contra me superbi, * ego toto corde observo praecepta tua.
118:70 Incrassatum est ut adeps cor eorum; * ego lege tua delector.
118:71 Bonum mihi, quod afflictus sum, * ut discam statuta tua.
118:72 Melior est mihi lex oris tui, * quam milia auri et argenti.
118:73 (Iod) Manus tuae fecerunt me et formaverunt me; * instrue me, ut discam mandata tua.
118:74 Qui timent te, videbunt me et laetabuntur, * quod in verbum tuum speravi.
118:75 Scio, Domine, iusta esse decreta tua, * et iure afflixisti me.
118:76 Adsit misericordia tua, ut consoletur me, * secundum promissum quod dedisti servo tuo.
118:77 Veniant mihi miserationes tuae, ut vivam, * quia lex tua delectatio mea est.
118:78 Confundantur superbi, quia immerito affligunt me: * ego meditabor de praeceptis tuis.
118:79 Convertantur ad me timentes te, * et qui curant praescripta tua.
118:80 Sit cor meum perfectum in statutis tuis, * ut non confundar.
118:81 (Caph) Deficit desiderio auxilii tui anima mea; * in verbum tuum spero.
118:82 Deficiunt oculi mei desiderio eloquii tui: * quando cosolaberis me?
118:83 Nam, factus sicut uter in fumo, * statuta tua non sum oblitus.
118:84 Quot sunt dies servi tui? * quando facies de persequentibus me iudicium?
118:85 Foderunt mihi superbi foveas, * qui non secundum legem tuam agunt.
118:86 Omnia mandata tua sunt fidelia; * immerito persequuntur me: adiuva me.
118:87 Propemodum confecerunt me in terra; * ego autem non dereliqui praecepta tua.
118:88 Secundum misericordiam tuam serva me vivum, * et custodiam praescripta oris tui.
118:89 (Lamed) In aeternum, Domine, est verbum tuum * stabile ut caelum.
118:90 In generationem et generationem est fidelitas tua: * condidisti terram, quae permanet.
118:91 Secundum decreta tua constant omni tempore, * quia universa serviunt tibi.
118:92 Nisi lex tua delectatio mea esset, * iam perissem in afflictione mea.
118:93 In aeternum non obliviscar praecepta tua, * quia ipsis dedisti mihi vitam.
118:94 Tuus sum ego: salvum me fac, * quoniam praecepta tua quaesivi.
118:95 Me exspectant peccatores ut perdant me; * ad praescripta tua attendo.
118:96 Omnis perfectionis vidi esse terminum: * latissime patet mandatum tuum.
118:97 (Mem) Quam diligo legem tuam, Domine! * Toto die meditatio mea est.
118:98 Inimicis meis sapientiorem me fecit mandatum tuum, * quia in aeternum mecum est.
118:99 Omnibus docentibus me prudentior sum, * quia de praescriptis tuis meditatio mea est.
118:100 Senibus intellegentior sum, * quia praecepta tua observo.
118:101 Ab omni via mala cohibeo pedes meos, * ut custodiam verba tua.
118:102 A decretis tuis non declino, * quia tu docuisti me.
118:103 Quam dulcia palato meo eloquia tua! * super mel sunt ori meo.
118:104 Praeceptis tuis intellegens fio, * propterea odi omnem viam iniquitatis.
118:105 (Nun) Lucerna pedibus meis verbum tuum, * et lumen semitae meae.
118:106 Iuro et statuo * custodire iusta decreta tua.
118:107 Afflictus sum vehementer, Domine: * vivum me serva secundum verbum tuum.
118:108 Oblationes oris mei accipe, Domine, * et decreta tua doce me.
118:109 Vita mea periclitatur semper, * sed legem tuam non obliviscor.
118:110 Posuerunt peccatores laqueum mihi, * sed a praeceptis tuis non aberravi.
118:111 Hereditas mea praescripta tua in aeternum, * quia gaudium cordis mei sunt.
118:112 Inclinavi cor meum ad statuta tua implenda: * perpetuo, ad amussim.
118:113 (Samech) Duplices corde odio habeo, * et diligo legem tuam.
118:114 Protector meus et clipeus meus es tu: * in verbum tuum spero.
118:115 Discedite a me maligni, * et observabo mandata Dei mei.
118:116 Sustenta me secundum promissum tuum, et vivam; * noli confundere spem meam.
118:117 Adiuva me et salvus ero, * et attendam ad statuta tua semper.
118:118 Spernis omnes discedentes statutis tuis, * quia mendax est cogitatio eorum.
118:119 Scorias reputas omnes peccatores terrae, * ideo diligo praescripta tua.
118:120 Horrescit timore tui caro mea, * et decreta tua timeo.
118:121 (Ain) Exercui ius et iustitiam: * noli me tradere opprimentibus me.
118:122 Sponde pro servo tuo in bonum, * ne opprimant me superbi.
118:123 Oculi mei deficiunt desiderio auxilii tui, * et iusti eloquii tui.
118:124 Fac cum servo tuo secundum bonitatem tuam, * et statuta tua doce me.
118:125 Servus tuus sum ego, instrue me, * ut cognoscam praescripta tua.
118:126 Tempus agendi est Domino: * violaverunt legem tuam.
118:127 Ideo diligo mandata tua, * plus quam aurum et obryzum.
118:128 Ideo omnia praecepta tua elegi mihi; * omnem viam falsam odio habeo.
118:129 (Phe) Mirabilia sunt praescripta tua, * ideo observat ea anima mea.
118:130 Declaratio verborum tuorum illuminat, * docet inexpertos.
118:131 Os meum aperio et attraho auram, * quia mandata tua desidero.
118:132 Convertere ad me et miserere mei, * ut soles erga diligentes nomen tuum.
118:133 Gressus meos dirige secundum eloquium tuum, * neque ulla dominetur in me nequitia.
118:134 Libera me ab oppressione hominum, * et custodiam praecepta tua.
118:135 Serenum praebe vultum tuum servo tuo, * et doce me statuta tua.
118:136 Rivi aquarum fluxerunt de oculis meis, * quia non custodierunt legem tuam.
118:137 (Sade) Iustus es, Domine, * et rectum iudicium tuum.
118:138 Cum iustitia imposuisti praescripta tua * et cum firmitate magna.
118:139 Consumit me zelus meus, * quia obliviscuntur verba tua adversarii mei.
118:140 Probatum est eloquium tuum valde, * et servus tuus diligit illud.
118:141 Parvulus sum et contemptus: * praecepta tua non obliviscor.
118:142 Iustitia tua est iustitia aeterna, * et lex tua firma.
118:143 Angustia et tribulatio venerunt super me, * mandata tua deliciae meae sunt.
118:144 Iustitia praescriptorum tuorum aeterna est, * instrue me et vivam.
118:145 (Coph) Clamo ex toto corde meo: exaudi me, Domine; * statuta tua observo.
118:146 Clamo ad te; salvum me fac, * et custodiam praescripta tua.
118:147 Venio diluculo et auxilium imploro; * spero in verba tua.
118:148 Praeveniunt oculi mei vigilias noctis, * ut mediter eloquium tuum.
118:149 Vocem meam audi secundum misericordiam tuam, Domine, * et secundum decretum tuum da mihi vitam.
118:150 Appropinquant persequentes me inique; * a lege tua longe absunt.
118:151 Prope es tu, Domine * et omnia mandata tua fidelia.
118:152 Pridem cognovi ex praescriptis tuis * te in aeternum fundasse ea.
118:153 (Res) Vide afflictionem meam et eripe me, * quia legem tuam non sum oblitus.
118:154 Defende causam meam et redime me; * secundum eloquium tuum largire mihi vitam.
118:155 Longe a peccatoribus salus, * quia statuta tua non curant.
118:156 Miserationes tuae multae, Domine; * secundum decreta tua largire mihi vitam.
118:157 Multi persequuntur me et tribulant me: * a praescriptis tuis non declino.
118:158 Vidi praevaricantes et taeduit me, * quia eloquium tuum non custodierunt.
118:159 Vide, praecepta tua diligo, Domine; * secundum misericordiam tuam vivum me serva.
118:160 Verbi tui caput constantia est, * et aeternum est omne decretum iustitiae tuae.
118:161 (Sin) Principes persequuntur me sine causa, * verba autem tua veretur cor meum.
118:162 Laetor de eloquiis tuis, * sicut qui invenit praedam multam.
118:163 Iniquitatem odio habeo et detestor; * diligo legem tuam.
118:164 Septies in die laudem dico tibi * propter iusta iudicia tua.
118:165 Pax multa diligentibus legem tuam, * neque ullum est illis offendiculum.
118:166 Praestolor auxilium tuum, Domine, * et facio mandata tua.
118:167 Custodit anima mea praescripta tua, * et diligit ea valde.
118:168 Custodio praecepta et iussa tua, * quia omnes viae meae in conspectu tuo.
118:169 (Tau) Clamor meus ad te veniat, Domine: * secundum verbum tuum instrue me.
118:170 Perveniat precatio mea ad te, * secundum eloquium tuum eripe me.
118:171 Fundant labia mea hymnum, * cum docueris me statuta tua.
118:172 Cantet lingua mea eloquium tuum, * quia omnia mandata tua sunt iusta.
118:173 Adsit manus tua, ut adiuvet me, * quia praecepta tua elegi.
118:174 Cupio salutem a te, Domine, * et lex tua delectatio mea est.
118:175 Vivat anima mea et laudet te, * et decreta tua adiuvent me.
118:176 Oberro ut ovis quae periit; quaere servum tuum, * quia mandata tua non sum oblitus.
