21:1 Deus meus, Deus meus, quare me dereliquisti? * Longe abes a precibus, a verbis clamoris mei.
21:2 Deus meus, clamo per diem, et non exaudis, * et nocte, et non attendis ad me.
21:3 Tu autem in sanctuario habitas, * laus Israëlis.
21:4 In te speraverunt patres nostri, * speraverunt et liberasti eos;
21:5 Ad te clamaverunt et salvi facti sunt, * in te speraverunt et non sunt confusi.
21:6 Ego autem sum vermis et non homo, * opprobrium hominum et despectio plebis.
21:7 Omnes videntes me derident me, * diducunt labia, agitant caput:
21:8 « Conﬁdit in Domino:  liberet eum, * eripiat eum, si diligit eum ».
21:9 Tu utique duxisti me inde ab utero; * securum me fecisti ad ubera matris meæ.
21:10 Tibi traditus sum inde ab ortu, * ab utero matris meæ Deus meus es tu.
21:11 Ne longe steteris a me, quoniam tribulor; * prope esto: quia non est adjutor.
21:13 Circumstant me juvenci multi, * tauri Bašanis cingunt me.
21:14 Aperiunt contra me os suum, * sicut leo rapax et rugiens.
21:15 Sicut aqua effusus sum, * et disjuncta sunt omnia ossa mea:
21:16 Factum est cor meum tanquam cera, * liquescit in visceribus meis.
21:17 Aruit tanquam testa guttur meum.  Et lingua mea adhæret faucibus meis, * et in pulverem mortis deduxisti me.
21:18 Etenim circumstant me canes multi, * caterva male agentium cingit me.
21:19 Foderunt manus meas et pedes meos. * Dinumerare possum omnia ossa mea.
21:20 Ipsi vero aspiciunt et videntes me lætantur; * dividunt sibi indumenta mea, et de veste mea mittunt sortem.
21:21 Tu autem, Domine, ne longe steteris: * auxilium meum, ad juvandum me festina.
21:22 Eripe a gladio animam meam, * et de manu canis vitam meam;
21:23 Salva me ex ore leonis, * et me miserum a cornibus bubalorum.
21:23 Enarrabo nomen tuum fratribus meis, * in medio cœtu laudabo te.
21:24 « Qui timetis Dominum, laudate eum; * universum semen Jacobi, celebrate eum:
21:25 Timete eum, omne semen Israëlis. * neque enim sprevit nec fastidivit miseriam miseri;
21:26 Neque abscondit faciem suam ab eo * et, dum clamavit ad eum, audivit eum ».
21:27 A te venit laudatio mea in cœtu magno, * vota mea reddam in conspectu timentium eum.
21:28 Edent pauperes et saturabuntur, laudabunt Dominum, qui quærunt eum: * « Vivant corda vestra in sæcula ».
21:29 Recordabuntur et convertentur ad Dominum * universi ﬁnes terræ;
21:30 Et procumbent in conspectu ejus * Universæ familiæ gentium.
21:31 Quoniam Domini est regnum, * et ipse dominatur in gentibus.
21:32 Eum solum adorabunt omnes qui dormiunt in terra, * coram eo curvabuntur omnes, qui descendunt in pulverem.
21:32 Et anima mea ipsi vivet, * semen meum serviet ei,
21:32 Narrabit de Domino generationi venturæ, * et annuntiabunt justitiam ejus populo, qui nascetur: « Hæc fecit Dominus ».
