131:1 Memento, Domine, in gratiam David * omnis sollicitudinis eius:
131:2 Quomodo iuraverit Domino, * votum voverit Potenti Iacob:
131:3 Non intrabo in habitaculum domus meae, * non ascendam in stratum lecti mei,
131:4 Non concedam somnum oculis meis, * palpebris meis quietem,
131:5 Donec invenero locum Domino, * habitationem Potenti Iacob.
131:6 Ecce, audivimus de illa in Ephrata; * invenimus eam in campis Iaar.
131:7 Intremus in habitationem eius, * procidamus ante scabellum pedum eius.
131:8 Surge, Domine, in locum quietis tuae, * tu et arca maiestatis tuae.
131:9 Sacerdotes tui induant iustitiam, * et sancti tui exsultantes exsultent.
131:10 Propter David, servum tuum, * noli repellere faciem uncti tui.
131:11 Iuravit Dominus David promissum firmum a quo non recedet: * Subolem generis tui ponam super solium tuum.
131:12 Si custodierint filii tui pactum meum, * et praecepta quae docebo eos,
131:13 Etiam filii eorum in sempiternum * sedebunt super solium tuum.
131:14 Nam Dominus elegit Sion, * eam optavit sedem sibi:
131:15 Haec est requies mea in sempiternum, * hic habitabo, quoniam optavi eam.
131:16 Victui eius benedicens benedicam, * pauperes eius saturabo pane.
131:17 Sacerdotes eius induam salute, * et sancti eius exsultantes exsultabunt.
131:18 Illic David suscitabo cornu, * parabo lucernam uncto meo.
131:19 Inimicos eius induam confusione, * super ipsum autem fulgebit diadema meum.
