Sextodecimo Kalendas Augusti
_
Romae sancti Alexii Confessoris, ex Euphemiano Senatore progeniti. Hic, prima nocte nuptiarum, sponsa intacta, e domo sua abscedens, ac, post longam peregrinationem, ad Urbem rediens, decem et septem annos tamquam egenus in domo paterna receptus hospitio, nova mundum arte deludens, incognitus mansit; sed post obitum, et voce per Urbis Ecclesias audita et scripto suo agnitus, Innocentio Primo Pontifice Maximo, ad sancti Bonifatii Ecclesiam summo honore delatus est, ibique multis miraculis claruit.
Carthagine natalis sanctorum Martyrum Scillitanorum, id est Sperati, Narzalis, Cythini, Veturii, Felicis, Acyllini, Laetantii, Januariae, Generosae, Vestinae, Donatae et Secundae; qui, jussu Saturnini Praefecti, post primam Christi confessionem, in carcerem trusi et in ligno confixi, deinde gladio decollati sunt. Sperati autem reliquiae, cum ossibus beati Cypriani et capite sancti Pantaleonis Martyris, ex Africa in Gallias translatae, Lugduni, in Basilica sancti Joannis Baptistae, religiose conditae fuerunt.
Amastride, in Paphlagonia, sancti Hyacinthi Martyris, qui sub Castritio Praeside, multa passus, quievit in carcere.
Tibure sancti Generosi Martyris.
Constantinopoli sanctae Theodotae Martyris, sub Leone Iconoclasta.
Romae depositio sancti Leonis Papae Quarti.
Papiae sancti Ennodii, Episcopi et Confessoris.
Antisiodori sancti Theodosii Episcopi.
Mediolani sanctae Marcellinae Virginis, sororis beati Ambrosii Episcopi, quae Romae, in Basilica sancti Petri, a Liberio Papa velum consecrationis accepit; cujus etiam sanctitatem idem beatus Ambrosius scriptis suis testatam facit.
Venetiis Translatio sanctae Marinae Virginis.
