Kalendis Maji
_
Natalis beatorum Philippi et Jacobi Apostolorum. Ex his Philippus, cum omnem fere Scythiam ad Christi fidem convertisset, tandem apud Hierapolim, Asiae civitatem, cruci affixus et lapidibus obrutus, glorioso fine quievit; Jacobus vero, qui et frater Domini legitur et primus Hierosolymorum Episcopus, e pinna Templi praecipitatus, confractis inde cruribus, ac fullonis fuste in cerebro percussus, interiit, ibique, non longe a Templo sepultus est.
Romae natalis sancti Pii Quinti, ex Ordine Praedicatorum, Papae et Confessoris; qui, ecclesiasticae disciplinae restituendae, haeresibus exstirpandis et Christiani nominis hostibus conterendis strenue ac feliciter incumbens, vitae ac legum sanctitate catholicam Ecclesiam gubernavit. Ipsius autem festivitas tertio Nonas mensis hujus celebratur.
In Aegypto sancti Jeremiae Prophetae, qui, a populo lapidibus obrutus, apud Taphnas occubuit, ibique sepultus est; ad cujus sepulcrum fideles (ut refert sanctus Epiphanius) supplicare consueverunt, indeque sumpto pulvere, aspidum morsibus medentur.
In territorio Vivariensi, in Galliis, beati Andeoli Subdiaconi, qui, una cum aliis, a beato Polycarpo, Smyrnensi Episcopo, ex Oriente in Galliam ad praedicandum verbum Dei missus est. Hic, sub Severo Imperatore, spinosis fustibus caesus, demum, per ensem ligneum capite in quatuor partes in modum crucis conscisso, martyrium consummavit.
Oscae, in Hispania, sanctorum Martyrum Orentii et Patientiae.
Apud Columnam vicum, in Aurelianensi Galliae territorio, passio sancti Sigismundi, Regis Burgundionum, qui in puteum demersus occubuit, ac postea miraculis claruit. Sacrum vero ipsius corpus, e puteo tandem extractum, ad Ecclesiam Agaunensis monasterii, intra Sedunensis dioecesis terminos siti, delatum est ibique honorifice collocatum.
Antisiodori sancti Amatoris, Episcopi et Confessoris.
Auscii, in Gallia, sancti Orientii Episcopi.
Elviae, in Anglia, sancti Asaphi Episcopi, cujus nomine ipsa civitas Episcopalis postmodum est insignita.
Foro Livii sancti Peregrini, ex Ordine Servorum beatae Mariae Virginis.
Bergomi sanctae Gratae Viduae.
