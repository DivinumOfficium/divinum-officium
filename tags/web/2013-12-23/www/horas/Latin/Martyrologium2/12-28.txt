Quinto Kalendas Januarii
_
In Bethlehem Judae natalis sanctorum Innocentium Martyrum, qui pro Christo ab Herode Rege interfecti sunt.
Lugduni, in Gallia, item natalis sancti Francisci Salesii, Episcopi Gebennensis et Confessoris; quem, doctrina et flagrantissimo in convertendis haereticis zelo praeclarum, Alexander Papa Septimus in Sanctorum numerum retulit, et ipsius festivitatem quarto Kalendas Februarii, quo die sacrum illius corpus Lugduno Annesium, in Sabaudia, fuit translatum, agendam esse constituit. Eum Pius Nonus, Pontifex Maximus, Doctorem universalis Ecclesiae declaravit; et Pius Papa Undecimus omnibus Scriptoribus catholicis, qui diariis aliisve scriptis in vulgus edendis Christianam sapientiam illustrant ac provehunt et tuentur, caelestem Patronum dedit seu confirmavit.
Ancyrae, in Galatia, sanctorum Martyrum Eutychii Presbyteri, et Domitiani Diaconi.
In Africa natalis sanctorum Martyrum Castoris, Victoris et Rogatiani.
Nicomediae sanctorum Martyrum Indis eunuchi, Domnae et Agapis ac Theophilae Virginum, et Sociorum; qui, in persecutione Diocletiani, post longa certamina, diverso mortis genere coronam martyrii sunt assecuti.
Neocaesareae, in Ponto, sancti Troadii Martyris, in persecutione Decii; cui quidem Troadio agonizanti sanctus Gregorius Thaumaturgus in spiritu adfuit, eumque ad subeundum martyrium roboravit.
Arabissi, in Armenia inferiore, sancti Caesarii Martyris, qui sub Galerio Maximiano passus est.
Romae sancti Domnionis Presbyteri.
In monasterio Lirinensi, in Gallia, sancti Antonii Monachi, miraculis clari.
