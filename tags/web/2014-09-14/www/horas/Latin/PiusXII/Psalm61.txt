61:1 In Deo tantum quiescit anima mea, * ab ipso venit salus mea.
61:2 Ipse tantum est petra mea et salus mea, * praesidium meum: nequaquam movebor.
61:3 Quousque irruitis in hominem, subvertitis eum omnes, * ut parietem inclinatum, ut murum ruentem?
61:4 Profecto e loco meo excelso moliuntur me pellere, delectantur mendacio; * ore suo benedicunt, et in corde maledicunt.
61:5 In Deo tantum quiesce, anima mea, * quia ab ipso venit quod spero.
61:6 Ipse tantum est petra mea et salus mea, * praesidium meum: non movebor.
61:7 Penes Deum est salus mea et gloria mea, * petra roboris mei: refugium meum in Deo.
61:8 Spera in eo, popule, omni tempore; effundite coram eo corda vestra: * Deus est refugium nobis!
61:9 Halitus tantum sunt filii hominum, fallaces filii virorum: in statera in altum ascendunt, * leviores quam halitus omnes simul.
61:10 Nolite confidere oppressioni, neque in rapina vane gloriari; * opibus, si crescant, ne adhaeseritis corde.
61:11 Unum locutus est Deus; haec duo audivi: * Deo potentia est, et tibi, Domine, gratia; nam tu reddes unicuique secundum opus eius.
