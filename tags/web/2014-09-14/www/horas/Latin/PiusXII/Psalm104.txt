104:1 Celebrate Dominum, acclamate nomini eius * nota facite inter gentes opera eius.
104:2 Cantate ei, psallite ei, * enarrate omnia mirabilia eius.
104:3 Gloriamini de nomine sancto eius; * laetetur cor quaerentium Dominum.
104:4 Considerate Dominum et potentiam eius, * quaerite faciem eius semper.
104:5 Mementote mirabilia eius quae fecit, * prodigia eius, et iudicia oris eius,
104:6 Semen Abraham, servi eius, * filii Iacob, electi eius!
104:7 Ipse Dominus est Deus noster; * in universa terra valent iudicia eius.
104:8 Memor est in aeternum foederis sui, * promissi quod disposuit in mille generationes,
104:9 Foederis quod iniit cum Abraham, * et iuris iurandi quod dedit Isaac,
104:10 Quod statuit pro Iacob firmum decretum, * pro Israel foedus aeternum,
104:11 Dicens: Tibi dabo terram Chanaan * in sortem hereditariam vestram.
104:12 Cum essent numero pauci, * exigui et peregrini in terra illa,
104:13 Et migrarent de gente in gentem, * et de regno hoc ad populum illum,
104:14 Nemini permisit opprimere eos, * et propter eos corripuit reges:
104:15 Nolite tangere unctos meos, * nec prophetis meis intuleritis malum.
104:16 Et vocavit famem super terram; * et omne subsidium panis subtraxit.
104:17 Miserat ante eos virum; * in servitutem venundatus erat Ioseph.
104:18 Strinxerant vinculis pedes eius, ferro ligatum erat collum eius, * donec impleta est praedictio eius,
104:19 Verbum Domini comprobavit eum. * Misit rex, et solvit eum, princeps populorum, et liberavit eum.
104:20 Constituit eum dominum super domum suam, * et principem super omnem possessionem suam,
104:21 Ut erudiret proceres eius pro beneplacito suo * et senes eius sapientiam doceret.
104:22 Tum Israel intravit in Aegyptum, * et Iacob hospes fuit in terra Cham.
104:23 Et multiplicavit populum suum valde, * et fecit eum fortiorem inimicis eius.
104:24 Convertit cor eorum, ut odio haberent populum eius * et dolose agerent in servos eius:
104:25 Tum misit Moysen, servum suum, * Aaron, quem elegerat.
104:26 Patraverunt inter eos signa eius, * et prodigia in terra Cham.
104:28 Misit tenebras, et facta est caligo, * sed restiterunt verbis eius.
104:29 Convertit aquas eorum in sanguinem, * et occidit pisces eorum.
104:30 Scatuit terra eorum ranis, * usque in penetralia regum eorum.
104:31 Dixit, et venit agmen muscarum, * culices in omnes fines eorum.
104:32 Dedit eis pro pluvia grandinem, ignem flammantem per terram eorum.
104:33 Et percussit vites eorum et ficus eorum, * et confregit arbores in finibus eorum.
104:34 Dixit, et venerunt locustae,* et bruchi sine numero;
104:35 Et devoraverunt omnem herbam in terra eorum, * et devoraverunt fructus agri eorum.
104:36 Et percussit omnes primogenitos in terra eorum, * primitias omnis roboris eorum.
104:37 Et eduxit eos cum argento et auro, * nec fuit in tribubus eorum infirmus.
104:38 Laetati sunt Aegyptii de profectione eorum, * quia timor eorum ceciderat super illos.
104:39 Expandit nubem in tegumentum, * et ignem, ut luceret per noctem.
104:40 Petierunt, et adduxit coturnices, * et pane caeli saturavit eos.
104:41 Scidit petram, et manavit aqua, * cucurrit in deserto ut flumen.
104:42 Nam memor fuit verbi sancti sui, * quod dederat Abrahae, servo suo.
104:43 Et eduxit populum suum cum gaudio, * cum exsultatione electos suos.
104:44 Et dedit eis terras nationum, * et opibus populorum potiti sunt,
104:45 Ut custodiant praecepta eius, * et leges eius observent. Alleluia.
