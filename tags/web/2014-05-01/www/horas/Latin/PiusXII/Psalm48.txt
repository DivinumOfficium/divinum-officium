48:1 Audite haec, omnes gentes; * auribus percipite omnes qui habitatis orbem,
48:2 Humiles natu aeque ac proceres, * pari modo dives et pauper.
48:3 Os meum loquetur sapientiam, * et meditatio cordis mei intellegentiam.
48:4 Inclinabo in proverbium aurem meam, * pandam ad sonum lyrae aenigma meum.
48:5 Quare timeam diebus malis, * cum nequitia insidiantium me circumdat,
48:6 Qui confidunt opibus suis, * et de multitudine divitiarum suarum gloriantur?
48:7 Neque enim quisquam liberabit seipsum, * non dabit Deo pretium redemptionis suae:
48:8 Nimio constat liberatio animae eius neque unquam sufficiet, * ut vivat ultra in aeternum nec videat interitum.
48:9 Videbit enim mori sapientes, * pariter interire insipientem et stultum,
48:10 Relinquere alienis divitias suas. * sepulcra sunt domus eorum in aeternum,
48:11 Habitacula eorum in progeniem et progeniem, * quantumvis nominibus suis appellaverint terras.
48:12 Homo enim in opulentia non permanebit: * similis est pecudibus quae pereunt.
48:14 Haec via eorum, qui stulte confidunt, * et hic finis eorum, qui sorte sua delectantur.
48:15 Sicut oves in inferno ponuntur; * mors pascit eos, et iusti dominantur in eos.
48:16 Cito figura eorum absumetur, * infernus erit domus eorum.
48:17 Verumtamen Deus liberabit ab inferis animam meam, * eo quod me assumet.
48:18 Ne timueris, si quis factus sit dives, * si creverint opes domus eius:
48:19 Neque enim, cum morietur, quidquam tollet secum, * neque opes eius cum eo descendent.
48:20 Etsi in vita sua benedixit sibi: * praedicabunt te, quod bene fecisti tibi.
48:21 Ibit ad coetum patrum suorum, * qui in aeternum non videbunt lumen.
48:21 Homo in opulentia vivens neque considerans, * similis est pecudibus quae pereunt.
