70:1 Ad te, Domine, confugio: ne confundar in aeternum; * secundum iustitiam tuam eripe me et libera me;
70:2 Inclina ad me aurem tuam * et salva me.
70:3 Esto mihi petra refugii, arx munita, * ut salves me:
70:4 Nam petra mea * et arx mea es tu.
70:5 Deus meus, eripe me de manu iniqui, * de pugno improbi et oppressoris:
70:6 Nam tu es exspectatio mea, Deus meus, * Domine, spes mea a iuventute mea.
70:7 Tibi innixus sum ab utero; * a ventre matris meae eras protector meus:
70:8 In te speravi semper. * Tamquam prodigium apparui multis; tu enim fuisti adiutor meus fortis.
70:9 Plenum erat os meum laude tua, * toto die gloria tua.
70:10 Ne abieceris me tempore senectutis; * cum defecerint vires meae, ne dereliqueris me.
70:11 Nam loquuntur de me inimici mei, * et observantes me, consiliantur una,
70:12 Dicentes: Deus dereliquit eum; persequimini et comprehendite eum, * quia non est qui eripiat.
70:12 Deus, noli stare procul a me, * Deus meus, ad iuvandum me festina.
70:13 Confundantur, deficiant adversantes vitae meae; * operiantur confusione et pudore qui quaerunt mala mihi.
70:14 Ego autem semper sperabo, * et in dies conferam ad omnem laudem tuam.
70:15 Os meum annuntiabit iustitiam tuam, * toto die auxilia tua:
70:16 Neque enim novi mensuram eorum.  Enarrabo potentiam Dei, * Domine, praedicabo iustitiam tuam solius.
70:17 Deus, docuisti me a iuventute mea, * et usque nunc annuntio mirabilia tua.
70:18 Et in senecta quoque et senio, * Deus, ne dereliqueris me,
70:19 Dum annuntiabo bracchium tuum generationi huic, * omnibus venturis potentiam tuam,
70:20 Et iustitiam tuam, Deus, quae contingit caelos, * qua fecisti tam magna: Deus, quis par est tibi?
70:21 Imposuisti mihi tribulationes multas et malas: * rursus vivum facies me et de profundis terrae rursus me exolles.
70:22 Auge dignitatem meam. * Et denuo me consolare.
70:23 Ego quoque celebrabo psalterio fidelitatem tuam, Deus, * psallam tibi cithara, Sanctus Israel.
70:24 Exsultabunt labia mea, cum cantabo tibi, * et anima mea, quam redemisti.
70:24 Etiam lingua mea toto die eloquetur iustitiam tuam, * quia confusi sunt et erubuerunt qui quaerunt malum mihi.
