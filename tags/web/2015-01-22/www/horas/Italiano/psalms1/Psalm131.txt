131:1 Ricordati, o Signore, di David, * e di tutta la sua mansuetudine.
131:2 Come egli giurò al Signore, * e fece un voto al Dio di Giacobbe:
131:3 Non entrerò nella tenda della mia casa, * non salirò sul letto del mio riposo:
131:4 non concederò sonno ai miei occhi, * né quiete alle mie palpebre,
131:5 né requie alle mie tempia, finché io non abbia trovato un luogo per il Signore, * un tabernacolo per il Dio di Giacobbe.
131:6 Ecco, abbiamo udito che essa [l'arca] è in Ephrata: * l'abbiamo trovata nei campi della foresta.
131:7 Entreremo nel suo tabernacolo: * adoreremo nel luogo dove si posarono i suoi piedi.
131:8 Su via, o Signore, vieni nel tuo riposo, * tu e l'arca della tua santificazione.
131:9 I tuoi sacerdoti si vestino di giustizia: * e i tuoi santi esultino.
131:10 Per amor di David tuo servo, * non rigettare la faccia del tuo unto.
131:11 Il Signore ha giurato a David la verità, e non la renderà vana: * Un frutto del tuo seno io porrò sul tuo trono.
131:12 Se i tuoi figli custodiranno la mia alleanza; * e questi miei precetti che io insegnerò loro,
131:13 anche i loro figli in perpetuo * sederanno sopra il tuo trono.
131:14 Perché il Signore si è eletta Sion: * se l'è eletta per sua abitazione.
131:15 Questo è il luogo del mio riposo pei secoli dei secoli: * qui io abiterò perché me la sono eletta.
131:16 Benedirò largamente la sua vedova: * sazierò di pane i suoi poveri.
131:17 Rivestirò di salute i suoi sacerdoti: * e i suoi santi esulteranno grandemente.
131:18 Ivi farò spuntare la potenza di David; * ho preparato una lampada per il mio Unto.
131:19 Coprirò di confusione i suoi nemici: * ma sopra di lui fiorirà la mia santità.
