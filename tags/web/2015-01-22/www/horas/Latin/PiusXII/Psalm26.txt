26:1 Dominus lux mea et salus mea: * quem timebo?
26:2 Dominus præsidium vitæ meæ: * a quo trepidabo?
26:3 Quum invadunt me maligni, * ut edant carnem meam,
26:4 Hostes mei et inimici mei, * labuntur et cadunt.
26:5 Si steterint adversum me castra, * non timebit cor meum;
26:6 Si surrexerit contra me bellum, * ego conﬁdam.
26:6 Unum peto a Domino;  hoc requiro: * ut habitem in domo Domini cunctis diebus vitæ meæ,
26:6 Ut fruar suavitate Domini, * et aspiciam templum ejus.
26:6 Etenim abscondet me in tentorio suo die malo, * occultabit me in abdito tabernaculi sui.
26:6 In petram extollet me. * et nunc caput meum erigitur super inimicos qui circumstant me,
26:6 Et immolabo in tabernaculo ejus hostias exsultationis, * cantabo et psallam Domino.
26:7 Audi, Domine, vocem meam qua clamo, * miserere mei et exaudi me.
26:8 Tibi loquitur cor meum;  te quærit facies mea; * faciem tuam, Domine, quæro.
26:9 Noli abscondere faciem tuam a me, * noli repellere in ira servum tuum.
26:10 Auxilium meum es tu; * ne abjeceris me, neve dereliqueris me, Deus, salvator meus.
26:11 Si pater meus et mater mea dereliquerint me, * Dominus tamen me suscipiet.
26:12 Doce me, Domine, viam tuam, * et deduc me in semita plana propter adversarios meos.
26:13 Ne tradideris me desiderio inimicorum meorum, * quoniam insurrexerunt in me testes mendaces et qui violentiam spirant.
26:14 Credo visurum me bona Domini * in terra viventium.
26:14 Exspecta Dominum, esto fortis, * et roboretur cor tuum, et exspecta Dominum.
