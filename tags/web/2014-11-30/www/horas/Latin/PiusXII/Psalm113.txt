113:1 Cum exiret Israel de Aegypto, * domus Iacob de populo barbaro,
113:2 Factus est Iuda sanctuarium eius, * Israel regnum eius.
113:3 Mare vidit et fugit, * Iordanis vertit se retrorsum.
113:4 Montes saltarunt ut arietes, * colles ut agnelli.
113:5 Quid est tibi, mare, quod fugis? * Iordanis, quod vertis te retrorsum?
113:6 Montes, quod saltatis ut arietes, * Colles, ut agnelli?
113:7 A facie Domini contremisce, terra, * a facie Dei Iacob,
113:8 Qui convertit petram in stagnum aquarum, * rupem in fontes aquarum.
113:9 Non nobis, Domine, non nobis, * sed nomini tuo da gloriam,
113:10 Propter misericordiam tuam, propter fidelitatem tuam. * Quare dicant gentes: ubinam est Deus eorum?
113:11 Deus noster in caelo est; * omnia, quae voluit, fecit.
113:12 Idola eorum sunt argentum et aurum, * opus manuum hominum.
113:13 Os habent, et non loquuntur; * oculos habent, et non vident.
113:14 Aures habent, et non audiunt; * nares habent, et non odorantur.
113:15 Manus habent, et non palpant;  pedes habent, et non ambulant; * sonum non edunt gutture suo.
113:16 Similes illis erunt, qui faciunt ea, * omnis qui confidit in eis.
113:17 Domus Israel confidit in Domino: * adiutor eorum et clipeus eorum est.
113:18 Domus Aaron confidit in Domino: * adiutor eorum et clipeus eorum est.
113:19 Qui timent Dominum, confidunt in Domino: * adiutor eorum et clipeus eorum est.
113:20 Dominus recordatur nostri * et benedicet nobis;
113:21 Benedicet domui Israel, * benedicet domui Aaron.
113:22 Benedicet iis qui timent Dominum, * tam pusillis quam maioribus.
113:23 Dominus multiplicabit vos, * vos et filios vestros.
113:24 Benedicti vos a Domino, * qui fecit caelum et terram.
113:25 Caelum est caelum Domini, * terram autem dedit filiis hominum.
113:26 Non mortui laudant Dominum, * neque ullus qui ad inferos descendit.
113:27 Sed nos benedicimus Domino, * et nunc et usque in aeternum.
