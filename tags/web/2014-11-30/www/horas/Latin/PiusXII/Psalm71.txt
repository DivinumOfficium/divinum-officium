71:1 Deus, iudicium tuum regi da, * et iustitiam tuam filio regis:
71:2 Gubernet populum tuum cum iustitia, * et humiles tuos cum aequitate.
71:3 Afferent montes pacem populo * et colles iustitiam.
71:4 Tuebitur humiles populi, salvos faciet filios pauperum, * et conteret oppressorem.
71:5 Et diu vivet ut sol, * et sicut luna in omnes generationes.
71:6 Descendet ut pluvia super gramen, * sicut imbres qui irrigant terram.
71:7 Florebit in diebus eius iustitia * et abundantia pacis, donec deficiat luna.
71:8 Et dominabitur a mari usque ad mare, * et a flumine usque ad terminos terrae.
71:9 Coram illo procident inimici eius, * et adversarii eius pulverem lingent.
71:10 Reges Tharsis et insularum munera offerent; * reges Arabum et Saba dona adducent:
71:11 Et adorabunt eum omnes reges terrae, * omnes gentes servient ei.
71:12 Etenim liberabit pauperem invocantem, * et miserum, cui non est adiutor.
71:13 Miserebitur inopis et pauperis, * et vitam pauperum salvabit:
71:14 Ab iniuria et oppressione liberabit eos, * et pretiosus erit sanguis eorum coram illo.
71:15 Ideo vivet, et dabunt ei de auro Arabiae, et orabunt pro eo semper: * perpetuo benedicent ei.
71:16 Erit abundantia frumenti in terra; in summis montium strepet, ut Libanus, fructus eius, * et florebunt incolae urbium ut gramina terrae.
71:17 Erit nomen eius benedictum in saecula; * dum lucebit sol, permanebit nomen eius.
71:18 Et benedicentur in ipso omnes tribus terrae, * omnes gentes beatum praedicabunt eum.
71:19 Benedictus Dominus, Deus Israel, * qui facit mirabilia solus.
71:20 Et benedictum nomen eius gloriosum in saecula; * et repleatur gloria eius omnis terra. Amen. Amen.
