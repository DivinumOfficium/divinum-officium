55:1 Miserere mei, Deus, nam conculcat me homo, * perpetuo pugnans opprimit me.
55:2 Conculcant me inimici mei perpetuo, * quoniam multi pugnant adversum me.
55:3 Altissime, quo die invadet me timor, * ego in te confidam.
55:4 In Deo, cuius celebro promissum, in Deo confido, non timebo: * quid faciet mihi caro?
55:5 Toto die obtrectant mihi, * adversum me sunt omnes cogitationes eorum, ad malum.
55:6 Conveniunt, insidiantur, * vestigia mea observant, quaerentes vitam meam.
55:7 Pro iniquitate repende illis, * in ira populos prosterne, Deus.
55:8 Exsilii mei vias tu notasti; * reconditae sunt lacrimae meae in utre tuo:
55:9 Nonne consignatae in libro tuo? * tunc recedent inimici mei retrorsum,
55:10 Quandocumque invocavero te; * hoc probe scio Deum esse pro me.
55:11 In Deo, cuius celebro promissum, * in Deo confido, non timebo: quid faciet mihi homo?
55:12 Teneor votis, Deus, quae feci tibi, * Persolvam tibi sacrificia laudis,
55:13 Quoniam eripuisti vitam meam de morte, et pedes meos de lapsu, * ut ambulem coram Deo in lumine viventium.
