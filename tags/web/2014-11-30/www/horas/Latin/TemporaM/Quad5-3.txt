[Rank]
Feria Quarta infra Hebdomadam Passionis;;Feria major;;2

[Rule]

[Lectio1]
Lectio sancti Evangelii secundum Joannem.
!Joannes 10:22-38
In illo tempore: Facta sunt encaenia in Hierosolymis: et hiems erat. Et ambulabat~
Jesus in templo, in porticu Salomonis. Et reliqua.
_
Homilia sancti Augustini Episcopi.
!Tractatus 48. in Joannem, circa init.
Encaenia festivitas erat dedicationis templi. Graece enim caenon dicitur novum.~
Quandocumque novum aliquid fuerit dedicatum, encaenia vocantur. Jam et usus~
habet hoc verbum. Si quis nova tunica induatur, encaeniare dicitur. Illum enim~
diem, quo templum dedicatum est, Judaei solemniter celebrabant: ipse dies~
festus agebatur, cum ea quae lecta sunt, locutus est Dominus.

[Responsory1]
@TemporaM/Quad5-0:Responsory7

[Lectio2]
Hiems erat, et ambulabat Jesus in templo, in porticu Salomonis. Circumdederunt~
ergo eum Judaei, et dicebant ei: Quousque animam nostram tollis? Si tu es~
Christus, dic nobis palam. Non veritatem desiderabant, sed calumniam~
praeparabant. Hiems erat, et frigidi erant: ad illum enim divinum ignem accedere~
pigri erant. Si accedere est credere: qui credit, accedit: qui negat, recedit.~
Non movetur anima pedibus, sed affectibus.

[Responsory2]
@TemporaM/Quad5-0:Responsory8

[Lectio3]
Friguerant diligendi caritate, et ardebant nocendi cupiditate. Longe aberant,~
et ibi erant: non accedebant credendo, et premebant persequendo. Quaerebant~
audire a Domino, Ego sum Christus: et fortasse de Christo secundum hominem~
sapiebant. Praedicaverunt enim prophetae Christum: sed divinitatem Christi et in~
 prophetis et in ipso Evangelio nec haeretici intelligunt: quanto minus Judaei,~
quamdiu velamen est super cor eorum?

[Responsory3]
@TemporaM/Quad5-0:Responsory9

[Ant 2]
Oves meae * vocem meam audiunt: et ego Dominus agnosco eas.

[Oratio 2]
Sanctificato hoc jejunio, Deus, tuorum corda fidelium miserator illustra: et~
quibus devotionis praestas affectum, praebe supplicantibus pium benignus~
auditum.
$Per Dominum

[Ant 3]
Multa bona opera * operatus sum vobis: propter quod opus vultis me occidere?

[Oratio 3]
Adesto supplicationibus nostris omnipotens Deus: et quibus fiduciam sperandae~
pietatis indulges, consuetae misericordiae tribue benignus effectum.
$Per Dominum.

[LectioE]
v. Sequentia Sancti Evangelii secundum Joannem
!Joannes 10:22-38
10:22 Facta sunt autem Encaenia in Jerosolymis, et hiems erat.
10:23 Et ambulabat Jesus in templo, in porticu Salomonis.
10:24 Circumdederunt ergo eum Judaei, et dicebant ei: Quousque animam nostram tollis? si tu es Christus, dic nobis palam.
10:25 Respondit eis Jesus: Loquor vobis, et non creditis: opera quae ego facio in nomine Patris mei, haec testimonium perhibent de me:
10:26 sed vos non creditis, quia non estis ex ovibus meis.
10:27 Oves meae vocem meam audiunt, et ego cognosco eas, et sequuntur me:
10:28 et ego vitam aeternam do eis, et non peribunt in aeternum, et non rapiet eas quisquam de manu mea.
10:29 Pater meus quod dedit mihi, majus omnibus est: et nemo potest rapere de manu Patris mei.
10:30 Ego et Pater unum sumus.
10:31 Sustulerunt ergo lapides Judaei, ut lapidarent eum.
10:32 Respondit eis Jesus: Multa bona opera ostendi vobis ex Patre meo: propter quod eorum opus me lapidatis?
10:33 Responderunt ei Judaei: De bono opere non lapidamus te, sed de blasphemia; et quia tu homo cum sis, facis teipsum Deum.
10:34 Respondit eis Jesus: Nonne scriptum est in lege vestra, Quia ego dixi: Dii estis?
10:35 Si illos dixit deos, ad quos sermo Dei factus est, et non potest solvi Scriptura:
10:36 quem Pater sanctificavit, et misit in mundum vos dicitis: Quia blasphemas, quia dixi: Filius Dei sum?
10:37 Si non facio opera Patris mei, nolite credere mihi.
10:38 Si autem facio: etsi mihi non vultis credere, operibus credite, ut cognoscatis, et credatis quia Pater in me est, et ego in Patre.
$Te decet
