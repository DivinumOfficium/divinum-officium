[Rank]
S. Cyrilli Episc. Hierosolymitani Eccl. Doct.;;Duplex;;3;;vide C4a

[RankNewcal]
S. Cyrilli Episc. Hierosolymitani Eccl. Doct.;;Duplex optional;;2;;vide C4a

[Name]
Cyrille

[Rule]
vide C4a;
9 lectiones;

[Oratio]
Da nobis, quaesumus omnipotens Deus, beato Cyrillo Pontifice intercedente: te solum verum Deum, et quem misisti Jesum Christum ita cognoscere; ut inter oves, quae vocem ejus audiunt, perpetuo connumerari mereamur.
$Per Dominum

[Lectio4]
Cyrillus Hierosolymitanus a teneris annis divinarum scripturarum studio summopere deditus, adeo in earum scientia profecit, ut ortthodoxae fidei strenuus assertor evaserit. Monasticis institutis imbutus, perpetuae continentiae, omnique severiori vivendi rationi se addictum voluit. Postquam a sancto Maximo Hierosolymae episcopo presbyter ordinatus fuit, munus verbi divini fidelibus praedicandi et catechumenos edocendi summa cum laude implevit, atque illas vere mirandas conscripsit catecheses, quibus totam ecclesiasticam doctrinam dilucide et copiose complexus, singula religionis dogmata contra fidei hostes solide propugnavit. Ita vero in his enucleate et distincte disseruit, ut non solum jam exortas haereses, sed futuras etiam quasi præsagiens everterit, quemadmodum praestitit asserendo Corporis et Sanguinis Christi realem præsentiam in mirabili Eucharistiae sacramento. Vita autem functo sancto Maximo, a provinciae episcopis in illius locum suffectus est.

[Lectio5]
In episcopatu injurias multas et calamitates, non secus ac beatus Athanasius, cui coevus erat, ab Arianorum factionibus fidei causa perpessus fuit. Hi enim aegre ferentes Cyrillum vehementer haeresibus obsistere, ipsum calumniis aggrediuntur, et in conciliabulo depositum e sua sede deturbant. Quorum furori ut se subtraheret, Tarsum Ciliciae aufugit, et quoad vixit Constantius, exsilii rigorem pertulit. Post illius mortem, Juliano Apostata ad imperium evecto, Hierosolymam redire potuit, ubi ardenti zelo gregi suo ab erroribus et a vitiis revocando operam navavit. Sed iterum, Valente imperatore, exsulare coactus est, donec, reddita Ecclesiae pace per Theodosium Magnum, et Arianorum crudelitate audaciaque repressa, ab eodem imperatore tamquam fortissimus Christi athleta honoribus susceptus suae sedi restitutus fuit. Quam strenue et sancte sublimis officii sui munia impleverit, luculenter apparet ex florenti tunc temporis Hierosolymitanae ecclesiae statu, quem sanctus Basilius loca sancta veneraturus, ibi aliquamdiu commoratus, describit

[Lectio6]
Venerandi hujus praesulis sanctitatem caelestibus signis a Deo fuisse illustratam memoriae traditum accepimus. Inter haec recensetur praeclara crucis, solis radiis fulgentioris, apparitio, quae episcopatus ejus initia decoravit. Hujusmodi prodigii ethnici et Christiani testes oculares fuerunt cum ipso Cyrillo qui gratiis primum in Ecclesia Deo redditis, illud per epistolam Constantio imperatori narravit. Nec minus admiratione dignum, quod Judaeis templum a Tito eversum restaurare ex impio imperatoris Juliani jussu conantibus, evenit. Vehementi enim terræmotu oborto, et ingentibus flammarum globis e terra erumpentibus, omnia opera ignis consumpsit, ita ut Judaei et Julianus deterriti, ab incepto destiterint; prout scilicet indubitanter futurum Cyrillus praedixerat. Quidem umpaulo ante obitum Concilio oecumenico Constantinopolitano interfuit, in quo Macedonii haeresis, et iterum Ariana condemnata est. Ac Jerusalem inde reversus, fere septuagenarius, trigesimo quinto sui episcopatus anno sancto fine quievit Ejus Officium ac Missam Leo decimus tertius Pontifex Maximus ab universa Ecclesia celebrari mandavit.

[Lectio7]
Lectio sancti Evangelii secundum Matthaeum.
!Matt 10:23-28
In illo tempore: Dixit Jesus discipulis suis: Cum persequentur vos in civitate ista, fugite in aliam. Et reliqua.
_
Homilia sancti Athanasii Episcopi.
!In Apologia de fuga sua, ante med.
In lege praeceptum erat ut constituerentur civitates refugiorum, ut qui quomodocumque ad necem quaererentur, servari possent. In consummatione porro saeculorum cum advenisset illud ipsum Verbum Patris, quod Moysi antea locutum fuerat, rursus hoc praeceptum dedit: Cum vos, inquiens, persecuti fuerint in civitate ista, fugite in aliam. Pauloque post subjicit: Cum videritis illam abominationem desolationis quae dicta est per Danielem prophetam, consistentem in loco sancto (qui legit, intelligat), tunc qui in Judaea sunt fugiant ad montes et qui in tecto est, ne descendat tollere aliquid de domo sua: et qui in agro est, non revertatur tollere tunicam suam.

[Lectio8]
Haec cum scirent sancti, ejusmodi tenuerunt suae conversationis institutum. Quae enim nunc praecepit Dominus, eadem quoque ante suum in carne adventum locutus est in sanctis: et hoc institutum homines ad perfectionem ducit. Nam quod Deus jusserit, id omnino faciendum est. Ideoque et ipsum Verbum propter nos homo factum, non indignum putavit, cum quaereretur, quemadmodum et nos, abscondere se; et cum persecutio- ' nem pateretur, fugere, et insidias declinare: cum autem a se definitum tempus ipse adduxisset, in quo corporaliter pro omnibus pati volebat, ultro seipsum tradidit insidiantibus.
