[Rank]
S. Martini Papae et Martyris;;Semiduplex;;2;;vide C2

[Rule]
vide C2;
9 lectiones
OPapaM=Martinum;

[Oratio]
Deus, qui nos beati Martini Martyris tui atque Pontificis annua solemnitate laetificas: concede propitius: ut cujus natalitia colimus, de eiusdem etiam protectione gaudeamus.
$Per Dominum

[Lectio4]
Martinus, Tuderti in Umbria natus, initio pontificatus, et litteris et legationibus missis operam dedit, ut Paulum Constantinopolitanum Patriarcham a nefaria haeresi ad catholicae fidei veritatem revocaret. Qui Constante imperatore haeretico fretus, eo amentiae progressus fuerat, ut Sedis apostolicae legatos varie in insulas relegarit. Quo ejus scelere commotus Pontifex, coacto Romae concilio centum quinque episcoporum, eum condemnavit.

[Lectio5]
Quae causa fuit Constanti mittendi in Italiam Olympium exarchum, ut Martinum Pontificem interficiendum aut ad se perducendum curaret. Igitur Olympius Romam veniens lictori mandat, ut Pontificem, dum in basilica sanctae Mariae ad Praesepe Missarum solemnia celebraret, occideret. Quod ubi lictor aggreditur, caecus repente factus est.

[Lectio6]
Constanti autem imperatori ex eo tempore multae calamitates inciderunt: quibus nihilo melior factus, Theodorum Calliopam ad Urbem mittens, imperat ut Pontifici manus injiciat. A quo per fraudem captus Martinus, et Constantinopolim perductus, deinde in Chersonesum relegatus, ibi ob catholicam fidem aerumnis confectus, pridie Idus Novembris cessit e vita clarus miraculis. Cujus corpus Romam postea translatum, in ecclesia conditum est, quae sanctorum Silvestri et Martini nomine dedicata erat. Praefuit Ecclesiae annos sex, mensem unum, dies viginti sex. Habuit ordinationes duas mense Decembri, quibus creavit presbyteros undecim diaconos quinque, episcopos per diversa loca triginta tres.

[Lectio7]
Lectio sancti Evangelii secundum Matthaeum
!Matt 16:13-19
In illo tempore: Venit Jesus in partes Caesareae Philippi, et interrogabat discipulos suos, dicens: Quem dicunt homines esse Filium hominis? Et reliqua.
_
Homilia sancti Leonis Papae.
!Sermo 2 in anniversari assumptionis suae ante medium
Cum, sicut evangelica lectione reseratum est, interrogasset Dominus discipulos, quem ipsum (multis diversa opinantibus) crederent; respondissetque beatus Petrus, dicens: Tu es Christus Filius Dei vivi: Dominus ait: Beatus es Simon Bar-Jona, quia caro et sanguis non revelavit tibi, sed Pater meus, qui in caelis est: et ego dico tibi, quia tu es Petrus, et super hanc petram aedificabo Ecclesiam meam, et portae inferi non praevalebunt adversus eam et tibi dabo claves regni caelorum: et quodcumque ligaveris super terram, erit ligatum et in caelis: et quodcumque solveris super terram, erit solutum et in caelis. Manet ergo dispositio veritatis, et beatus Petrus in accepta fortitudine petrae perseverans, suscepta Ecclesiae gubernacula non reliquit.

[Lectio8]
In universa namque Ecclesia, Tu es Christus Filius Dei vivi, quotidie Petrus dicit: et omnis lingua, quae confitetur Dominum, magisterio hujus vocis imbuitur. Haec fides diabolum vincit, et captivorum ejus vincula dissolvit. Haec erutos mundo inserit caelo, et portae inferi adversus eam praevalere non possunt Tanta enim divinitus soliditate munita est, ut eam neque haeretica umquam corroimpere pravitas, nec pagana potuerit superare perfidia. His itaque modis, dilectissimi, rationabili obsequio celebretur hodierna festivitas: ut in persona humilitatis meae ille intelligatur, ille honoretur, in quo et omnium pastorum sollicitudo cum commendatarum sibi ovium custodia perseverat, et cujus etiam dignitas in indigno herede non deficit.

[Lectio9]
Cum ergo cohortationes nostras auribus vestrae sanctitatis adhibemus, ipsum vobis, cujus vice fungimur, loqui credite: quia et illius vos affectu monemus, et non aliud vobis, quam quod docuit, praedicamus: obsecrantes, ut succincti lumbos mentis vestrae, castam et sobriam vitam in Dei timore ducatis. Corona mea, sicut Apostolus ait, et gaudium vos estis, si fides vestra, quae ab initio Evangelii in universo mundo praedicata est, in dilectione et sanctitate permanserit. Nam licet omnem Ecclesiam, quae in toto est orbe terrarum, cunctis oporteat florere virtutibus, vos tamen praecipue inter ceteros populos decet meritis pietatis excellere, quos in ipsa apostolicae petrae arce fundatos, et Dominus noster Jesus Christus cum omnibus redemit, et beatus Apostolus Petrus prae omnibus erudivit.
&teDeum
