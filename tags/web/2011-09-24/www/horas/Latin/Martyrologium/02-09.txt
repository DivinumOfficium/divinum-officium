Quinto Idus Februarii
_
Sancti Cyrilli, Episcopi Alexandrini, Confessoris et Ecclesiae Doctoris, cujus dies natalis quinto Kalendas Februarii recensetur.
Alexandrias natalis sanctae Apolloniae, Virginis et Martyris, cui persecutores, sub Decio, dentes omnes primum excusserunt. Deinde, constructo ac succenso rogo, iidem comminati sunt, nisi cum eis impia verba proferret, vivam se eam incensuros; at illa, cum paululum intra semetipsam deliberasset, repente se de manibus impiorum proripuit, et in ignem, quem paraverant, maiore Sancti Spiritus flamma intus sestuans, sponte ita prosilivit, ut perterrerentur etiam ipsi crudelitatis auctores, quod promptior inventa esset ad mortem femina quam persecutor ad poenam.
Romae passio sanctorum Martyrum Alexandri et aliorum triginta octo coronatorum.
In castello Lemelensi, in Africa, sanctorum Martyrum Primi et Donati Diaconorum, qui, cum altare in Ecclesia tutarentur, a Donatistis occisi sunt.
Solis, in Cypro, sanctorum Martyrum Ammonii et Alexandri.
Antiochiae sancti Nicephori Martyris, qui sub Valeriano Imperatore, capite caesus, martyrii coronam accepit.
In monasterio Fontanellae, in Gallia, sancti Ansberti, Rotomagensis Episcopi.
Canusii, in Apulia, sancti Sabini, Episcopi et Confessoris; qui (ut beatus Gregorius Papa refert), prophetiae spiritu ac miraculorum dono praeditus, sibi jam caeco exhibitum a famulo, praemiis corrupto, veneni poculum divino agnovit instinctu, sed, praenuntiata mox a Deo sumenda de corruptore vindicta signoque Crucis facto, venenum securus ebibit ac nullum ex eo nocumentum accepit.
