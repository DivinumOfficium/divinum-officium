[Rank]
Feria Quarta Majoris Hebdomadae;;Feria privilegiata;;6

[Rule]
Antiphonas horas

[Lectio1]
De Jeremia Propheta.
!Jer 17:13-18
13 Exspectatio Israël, Domine, omnes qui te derelinquunt confundentur: recedentes a te, in terra scribentur, quoniam dereliquerunt venam aquarum viventium Dominum.
14 Sana me, Domine, et sanabor: salvum me fac, et salvus ero: quoniam laus mea tu es.
15 Ecce ipsi dicunt ad me: Ubi est verbum Domini? veniat:
16 et ego non sum turbatus, te pastorem sequens: et diem hominis non desideravi, tu scis: quod egressum est de labiis meis, rectum in conspectu tuo fuit.
17 Non sis tu mihi formidini: spes mea tu in die afflictionis.
18 Confundantur qui me persequuntur, et non confundar ego: paveant illi, et non paveam ego: induc super eos diem afflictionis, et duplici contritione contere eos.

[Responsory1]
R. Locuti sunt adversum me lingua dolosa, et sermonibus odii circumdederunt me: pro eo ut me diligerent, detrahebant mihi:
* Ego autem orabam, et exaudisti me Domine Deus meus.
V. Et posuerunt adversum me mala pro bonis, et odium pro dilectione mea.
R. Ego autem orabam, et exaudisti me Domine Deus meus.

[Lectio2]
!Jer 18:13-18
13 Quis audivit talia horribilia, quae fecit nimis virgo Israël?
14 Numquid deficiet de petra agri nix Libani? aut evelli possunt aquae erumpentes frigidae, et defluentes?
15 Quia oblitus est mei populus meus, frustra libantes, et impingentes in viis suis, in semitis saeculi, ut ambularent per eas in itinere non trito,
16 ut fieret terra eorum in desolationem, et in sibilum sempiternum: omnis qui praeterierit per eam obstupescet, et movebit caput suum.
17 Sicut ventus urens dispergam eos coram inimico: dorsum, et non faciem, ostendam eis in die perditionis eorum.
18 Et dixerunt: Venite, et cogitemus contra Jeremiam cogitationes: non enim peribit lex a sacerdote, neque consilium a sapiente, nec sermo a propheta: venite, et percutiamus eum lingua, et non attendamus ad universos sermones ejus.

[Responsory2]
R. Dixerunt impii apud se, non recte cogitantes: Circumveniamus justum, quoniam contrarius est operibus nostris: promittit se scientiam Dei habere, Filium Dei se nominat, et gloriatur patrem se habere Deum:
* Videamus si sermones illius veri sunt: et si est vere Filius Dei, liberet eum de manibus nostris: morte turpissima condemnemus eum.
V. Tamquam nugaces aestimati sumus ab illo, et abstinet se a viis nostris tamquam ab immunditiis: et praefert novissima justorum.
R. Videamus si sermones illius veri sunt: et si est vere Filius Dei, liberet eum de manibus nostris: morte turpissima condemnemus eum.

[Lectio3]
!Jer 18:19-23
19 Attende, Domine, ad me, et audi vocem adversariorum meorum.
20 Numquid redditur pro bono malum, quia foderunt foveam animae meae? Recordare quod steterim in conspectu tuo ut loquerer pro eis bonum, et averterem indignationem tuam ab eis.
21 Propterea da filios eorum in famem, et deduc eos in manus gladii: fiant uxores eorum absque liberis, et viduae: et viri earum interficiantur morte: juvenes eorum confodiantur gladio in praelio:
22 audiatur clamor de domibus eorum: adduces enim super eos latronem repente, quia foderunt foveam ut caperent me, et laqueos absconderunt pedibus meis.
23 Tu autem, Domine, scis omne consilium eorum adversum me in mortem: ne propitieris iniquitati eorum, et peccatum eorum a facie tua non deleatur: fiant corruentes in conspectu tuo; in tempore furoris tui abutere eis.

[Responsory3]
R. Circumdederunt me viri mendaces: sine causa flagellis ceciderunt me:
* Sed tu Domine defensor vindica me.
V. Quoniam tribulatio proxima est, et non est qui adjuvet.
R.* Sed tu Domine defensor vindica me.
&Gloria
R. Circumdederunt me viri mendaces: sine causa flagellis ceciderunt me: * Sed tu Domine defensor vindica me.

[Ant Laudes]
Libera me * de sanguinibus Deus Deus meus: et exsultabit lingua mea justitiam tuam.
Contumelias * et terrores passus sum ab eis: et Dominus mecum est tamquam bellator fortis.
Tu autem, Domine, * scis omne consilium eorum adversum me in mortem. 
Omnes inimici mei * audierunt malum meum: Domine laetati sunt, quoniam tu fecisti.
Fac Domine * iudicium injuriam patientibus et vias peccatorum disperde

[Ant 2]
Simon dormis? * non potuisti una hora vigilare mecum?

[Oratio 2]
Praesta quaesumus omnipotens Deus: ut qui nostris excessibus incessanter affligimur, per unigeniti Filii tui passionem liberemur:
$Qui tecum

[Ant 3]
Ancilla dixit * Petro: Vere tu ex illis es: nam et loquela tua manifestum te facit.

[Oratio 3]
Respice, quaesumus Domine, super hanc familiam tuam, pro qua Dominus noster Jesus Christus non dubitavit manibus tradi nocentium, et crucis subire tormentum:
$Qui tecum
