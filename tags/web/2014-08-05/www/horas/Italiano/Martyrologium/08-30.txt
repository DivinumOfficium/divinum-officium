30 Agosto
_
Santa Rosa di santa Maria, del Terz'Ordine di san Doménico, Vergine, il cui giorno natalizio è ricordato il ventiquattro di questo mese.
A Roma, sulla via Ostiènse, la passione del beato Felice Prete, sotto gl'Imperatori Diocleziano e Massimiàno. Egli, dopo il tormento dell'eculeo, condannato a morte, mentre era condotto ad essere decapitato, s'incontrò con un Cristiano, che, spontaneamente confessando di essere tale, fu subito egualmente decapitato con lui; i Cristiani poi, ignorando il suo nome, lo chiamarono Adàutto, perchè si unì a san Felice per la corona.
Così pure a Roma santa Gaudènzia, Vergine e Martire, con altre tre.
A Colònia Suffetulàna, in Africa, sessanta beati Martiri, uccisi dal furore dei pagani.
A Bologna san Bonónio Abate.
A Roma san Pammàchio Prete, illustre per dottrina e santità.
Ad Adrumèto, in Africa, i santi Bonifacio e Tecla, i quali furono i genitori di dodici beati figli Martiri.
A Salonicco san Fantino Confessore, il quale, avendo sofferto molto dai Saracèni, ed essendo stato espulso dal monastero, nel quale con mirabile astinenza era vissuto, finalmente, dopo aver condotto moltissimi alla via della salute, in buona vecchiaia si riposò.
Nel territorio di Meaux san Fiàcrio Confessore.
A Trevi, nel Lazio, san Piètro Confessore, il quale, illustre per molte virtù e per miracoli, ivi passò al Signore, ed è onorevolmente venerato.