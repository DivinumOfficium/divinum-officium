108:1 Deus, laus mea, ne tacueris, * quia os impium et dolosum contra me aperuerunt.
108:2 Locuti sunt mecum lingua mendaci, et sermonibus odii circumdederunt me, * et impugnaverunt me sine causa.
108:3 Pro dilectione mea accusabant me: * ego vero orabam.
108:4 Et retribuerunt mihi mala pro bonis, * et odium pro dilectione mea.
108:5 Suscita impium contra eum, * et accusator stet a dextris eius.
108:6 Cum iudicabitur, exeat condemnatus, * et deprecatio eius irrita sit.
108:7 Dies eius fiant pauci, * munus eius accipiat alter.
108:8 Filii eius orphani fiant, * et uxor eius vidua.
108:9 Instabiles vagentur filii eius et mendicent, * eiciantur e domibus suis devastatis.
108:10 Foenerator insidietur omni possessioni eius, * et alieni diripiant fructum laboris eius.
108:11 Nemo exhibeat ei misericordiam, * nec sit qui misereatur pupillorum eius.
108:12 Posteritas eius tradatur excidio; * in generatione altera deleatur nomen eorum.
108:14 Memoretur culpa patrum eius apud Dominum, * et peccatum matris eius ne deleatur:
108:15 Praesentia sint Domino semper, et exstirpet e terra memoriam eorum.  Neque enim cogitavit exercere misericordiam,
108:16 Sed persecutus est hominem miserum et inopem, * et afflictum corde, ut eum occideret.
108:17 Et dilexit maledictionem; veniat ei; * noluit benedictionem: recedat ab eo.
108:18 Et induatur maledictione sicut vestimento: * Intret, sicut aqua, in interiora eius, et, sicut oleum, in ossa eius.
108:19 Sit ei quasi vestis quae operit eum, * et zona qua cingitur semper.
108:20 Haec merces sit eis a Domino, qui me accusant, * et qui loquuntur mala adversus animam meam.
108:20 Sed tu, Domine, Deus, age mecum propter nomen tuum; * quia benigna est misericordia tua, salva me.
108:21 Nam ego sum miser et inops, * et cor meum sauciatum est in me.
108:22 Sicut umbra, quae declinat, evanesco, * et excutior ut locusta.
108:23 Genua mea vacillant ob ieiunium, * et caro mea macie tabescit,
108:24 Et ego factus sum opprobrio illis; * videntes me movent caput suum.
108:25 Adiuva me, Domine, Deus meus; * salva me secundum misericordiam tuam.
108:26 Et sciant tuam hanc esse manum, * te, Domine, haec fecisse.
108:27 Maledicant illi, sed tu benedicas; * insurgentes in me confundantur, servus autem tuus laetetur.
108:28 Induantur, qui accusant me, ignominia, * et operiantur, sicut pallio, confusione sua.
108:29 Celebrabo Dominum ore meo valde, * et in medio multorum laudabo eum:
108:30 Nam astitit a dextris pauperis, * ut a iudicibus salvum faceret eum.
