76:1 Vox mea ad Deum ascendit et clamo, * Vox mea ad Deum, ut audiat me;
76:2 Die angustiae meae Dominum quaero. * Manus mea per noctem extenditur indefessa;
76:3 Consolationem renuit anima mea. * Cum Dei recordor, ingemisco; * cum recogito, deficit spiritus meus.
76:4 Tenes vigiles oculos meos; * conturbor nec possum loqui.
76:5 Perpendo dies antiquos, * et pristinos annos recordor:
76:6 Meditor nocte in corde meo * recogito et scrutatur spiritus meus:
76:7 Num in aeternum repellet Deus, * nec propitius erit ultra?
76:8 Num in perpetuum deficiet gratia eius, * irrita erit promissio in omnes generationes?
76:9 Num oblitus est misereri Deus? * An iratus occlusit misericordiam suam?
76:10 Et dico: Hic est dolor meus, * quod mutata est dextera Altissimi.
76:11 Memor sum factorum Domini, * utique memor sum antiquorum mirabilium tuorum.
76:12 Et meditor omnia opera tua, * et gesta tua perpendo.
76:14 Deus, sancta es via tua: quis deus es magnus ut Deus noster? * Tu es Deus, qui mirabilia patras,
76:15 Notam fecisti in populis potentiam tuam. * Redemisti bracchio tuo populum tuum, filios Iacob et Ioseph.
76:16 Viderunt te aquae, Deus, viderunt te aquae: tremuerunt, * atque commoti sunt fluctus.
76:17 Profuderunt nubila aquas, * nubes emiserunt vocem,
76:18 Atque sagittae tuae volarunt. * Tonitrus tuus in turbine sonuit,
76:19 Collustrarunt fulgura orbem: * commota est et tremuit terra.
76:20 Per mare facta est via tua, et semita tua per aquas multas, * neque apparuerunt vestigia tua.
76:21 Duxisti ut gregem populum tuum, * per manum Moysis et Aaron.
