[Rank]
S. Petri Canisii Confessoris et Ecclesiae Doctoris;;Duplex;;3;;vide C5a

[RankNewcal]
S. Petri Canisii Confessoris et Ecclesiae Doctoris;;Duplex optional;;2;;vide C5a

[Rule]
vide C5a;mtv
9 lectiones;

[Name]
Petre

[Oratio]
Deus, qui ad tuendam catholicam fidem beatum Petrum Confessorem tuum virtute et doctrina roborasti: concede propitius; ut ejus exemplis et monitis errantes ad salutem resipiscant, et fideles in veritatis confessione perseverent.
$Per Dominum

[Lectio4]
Petrus Canisius, Noviomagi in Gelria eo ipso anno natus est, quo Lutherus in Germania aperta rebellione ab Ecclesia descivit, et Ignatius de Loyola, in Hispania, terrestri militia abdicata, ad praelianda praelia Domini se convertit; Deo nimirum portendente, quos ille posthac adversarios, quem sacrae militiae ducem esset habiturus. Coloniae Agrippinae, quo studiorum causa concesserat, perpetuo castitatis voto se Deo obstrinxit, et paulo post Societati Jesu nomen dedit. Sacerdotio auctus, catholicam fidem contra novatorum insidias legationibus, sermonibus, scriptis libris statim defendendam suscepit. Ob praeclaram sapientiam et exploratum rerum usum a Cardinali Augustano et a pontificiis Legatis magnopere expetitus, semel atque iterum concilio Tridentino interfuit; cujus etiam decreta ex auctoritate Pii quarti Pontificis maximi rite per Germaniam promulganda et in morem inducenda curavit. A Paulo quarto ad conventum Petricoviensem ire iussus, aliisque a Gregorio decimo tertio legationibus obeundis adhibitus, alacri semper et numquam fracto difficultatibus animo, gravissima, religionis negotia tractávit, ac vel inter praesentia vitae discrimina ad felicem exitum perduxit.

[Lectio5]
Superno caritátis igne, quem in Basilica Vaticana e penetralibus Cordis Jesu olim copiose hauserat, inflammatus. et divinae gloriae amplificandae unice intentus, dici vix potest, quot per annos amplius quadraginta labores susceperit. aerumnasque pertulerit, ut complures Germaniae civitates ac provincias vel ab haereseos contagione defenderet, vel haeresi infectas catholicae fidei restitueret. In Ratisbonensi et Augustano conventu imperii proceres ad jura Ecclesiae tuenda et mores populorum emendandos excitavit: in Vormatiensi insolescentes impietatis magistros ad silentium adegit. A sancto Ignatio Germaniae superioris provinciae praefectus, domos et collegia multis locis condidit. Collegium Germanicum, Romae constitutum omni ope provehere atque amplificare studuit; in academiis sacrarum humanarumque disciplinarum studia, miserandum in modum collapsa instauravit; contra Centuriatores Magdeburgenses duo volumina egregie conscripsit: et summam doctrinae christianae theologorum judicio et publico trium saeculorum usu ubique probatissimam, aliaque complura ad populorum institutionem valde accommodata in vulgus edidit. Quam ob rem haereticorum malleus et alter Germaniae apostolus appellatus, plane dignus habitus est, qui ad tutandam in Germania religionem divinitus electus putaretur

[Lectio6]
Inter haec, precatione crebra et assidua rerum supernarum commentatione, lacrimis saepe perfusus et ánimo interdum a sensibus abducto. Deo se coniungere solitus erat. A viris principibus vel sanctitate clarissimis et a quatuor summis Pontificibus magno in honore habitus, adeo de se demisse sentiebat ut se omnium minimum et diceret et haberet. Vindobonensem episcopatum semel iterum ac tertio recusavit. Moderatoribus suis obsequentissimus paratus erat ad ipsorum nutum omnia relinquere aut aggredi etiam cum valetudinis et vitae periculo. Voluntaria sui ipsius coërcitione castitatem perpetuo sepsit. Demum Friburgi Helvetiorum, ubi plurimum pro Dei gloria et salute animarum ultimis vitae suae annis desudaverat, migravit ad Deum die vigesima prima Decembris anno millesimo quingentesimo nonagesimo septimo, aetatis suae septimo supra septuagesimum. Hunc vero strenuum catholicae veritatis propugnatorem Pius Papa nonus caelitum Beatorum honoribus adauxit; novis autem fulgentem signis Pius undecimus Pontifex maximus, anno jubilaei Sanctorum numero accensuit, simulque Doctorem universalis Ecclesiae declaravit.

[Lectio7]
Lectio sancti Evangelii secundum Matthaeum
!Matt 5:13-19
In illo tempore: Dixit Jesus discipulis suis: Vos estis sal terrae. Quod si sal evanuerit, in quo salietur? Et réliqua.
_
Homilia sancti Petri Canisii Presbyteri
!Notae In Evangelia In festo S. Martini Ep, post initium
Amabo et colam missos a Christo Apostolos horumque successores in Evangelii semine spargendo sedulos et indefessos propagandi verbi cooperatores, qui jure testari possunt: Sic nos existimet homo ut ministros Christi et dispensatores mysteriorum Dei. Voluit enim Christus ut vigilantissimus ac fidelissimus paterfamilias per tales ministros ac legatos lucernam evangelicam igne caelitus demisso accendi et accensam non modio supponi, sed super candelabrum constitui, quae suum splendorem longe lateque diffunderet omnesque tum Iudaeorum tum gentium vigentes tenebras et errores profligaret.

[Lectio8]
Etenim evangelico Doctori sat non est, verbo lucere populo, et vocem in deserto clamantem praestare multisque in pietate juvandis lingua operam dare, ne alioquin, si verbi ministerium praetermittat, canis mutus non valens latrare a propheta dicatur. Sed et ardere illum oportet, ut opere atque caritate instructus, munus suum ornet evangelicum. Paulumque ducem sequatur. Is quippe non contentus Ephesiorum episcopo demandare: Praecipe hoc et doce: labora sicut bonus miles Christi Jesu: constanter etiam apud amicos et inimicos evangelizávit, ac episcopis apud Ephesum collectis bona dixit conscientia: Vos scitis, quomodo nihil subtraxerim utilium, quominus annuntiarem vobis, et docerem vos publice et per domos, testificans Iudaeis atque Gentilibus in Deum poenitentiam et fidem in Dominum nostrum Jesum Christum.

[Lectio9]
Talem enim pastorem decet esse in Ecclesia, qui more Pauli, omnibus omnia fiat, ut in illo reperiat aeger curationem, maestus laetitiam, desperans fiduciam, imperitus doctrinam, dubius consilium, poenitens veniam atque solatium, et quidquid tandem ad salutem est cuique necessarium. Quocirca pulchre Christus, cum primarios mundi Ecclesiaeque, doctores constituere vellet, non sat habuit discipulis dicere: Vos estis lux mundi: sed etiam illud subjecit: Non potest civitas abscondi supra montem posita, neque accendunt lucernam et ponunt eam sub modio, sed super candelabrum, ut luceat omnibus qui in domo sunt. Errant enim opinantes ecclesiastae, quod muneri suo doctrinae splendore magis quam vitae integritate et caritatis ardore possint satisfacere.
&teDeum

[Lectio94]
Petrus Canísius, Noviomagi in Gélria natus, statim ac Societáti Jesu nomen déderat, cathólicam fidem contra novatórum insídias, legatiónibus, sermónibus, scriptis libris defendéndam suscépit. Divínæ glóriæ amplificándæ únice inténtus, dici vix potest, quot per annos ámplius quadragínta labóres ærumnásque pertúlerit. Semel atque íterum Concílio Tridentíno intérfuit, Germániæ regiónes bene multas peragrávit, omne hóminum genus salubérrimis institútis públice et privátim excóluit, complurésque urbes atque províncias vel ab hæréseos contagióne deféndit vel hæresi inféctas cathólicæ fídei restítuit. A sancto Ignátio Germániæ Superióris provínciæ præféctus, domos et collégia multis locis cóndidit. Contra Centuriatóres Magdeburgénses duo egrégia volúmina conscrípsit, et summam doctrínæ christiánæ theologórum judício et longo populórum usu probátíssimam alíaque complúra in vulgus édidit; dignus proínde qui hæreticórum málleus et alter Germániæ apóstolus vocarétur. Dénique Fribúrgi Helvetiórum, séptimum supra septuagésimum annum agens, die vicésima prima Decémbris anno millésimo quingentésimo nonagésimo séptimo quiévit in Dómino. Eum Pius Papa undécimus Sanctórum fastis adjúnxit et simul universális Ecclésiæ Doctórem declarávit.
&teDeum
