89:1 Domine, tu fuisti refugium nobis * a generatione in generationem.
89:2 Priusquam montes gigneretur et nasceretur terra et orbis, * et ab aeterno in aeternum tu es, Deus.
89:3 Reverti iubes mortales in pulverem * et dicis, Revertimini, filii hominum.
89:4 Nam mille anni in oculis tuis * tamquam dies hesternus sunt qui transivit, et tamquam vigilia nocturna.
89:5 Abripis eos: fiunt ut somnium matutinum, * ut herba virescens:
89:6 Mane floret et viret, * vespere succiditur et arescit.
89:7 Vere consumpti sumus ira tua, * et indignatione tua conturbati.
89:8 Posuisti culpas nostras in conspectuo tuo, * peccata nostra occulta in lumine vultus tui.
89:9 Nam omnes dies nostri * transierunt in ira tua;
89:10 Finivimus annos nostros ut suspirium. * Summa annorum nostrorum sunt septuaginta anni
89:11 Et, si validi sumus, octoginta; * et plerique eorum sunt labor et vanitas:
89:12 Nam cito transeunt, * et nos avolamus.
89:13 Quis perpendit potentiam irae tuae, * et pro debito tibi timore indignationem tuam?
89:14 Dinumerare nos doce dies nostros, * ut perveniamus ad sapientiam cordis.
89:15 Revertere, Domine, - quousque? * et propitius esto servis tuis.
89:16 Satia nos cito misericordia tua, * ut exsultemus et laetemur cunctis diebus nostris.
89:17 Laetifica nos pro diebus quibus nos afflixisti, * pro annis quibus vidimus mala.
89:18 Appareat servis tuis opus tuum, * et gloria tua filiis eorum,
89:19 Et bonitas Domini Dei nostri sit super nos, et opus manuum nostrarum secunda nobis, * et opus manuum nostrarum secunda.
