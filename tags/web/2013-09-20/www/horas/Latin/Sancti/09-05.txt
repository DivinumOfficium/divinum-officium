[Rank]
S. Laurentii Justiniani Episcopi et Confessoris;;Semiduplex;;2;;vide C4

[Rule]
vide C4;mtv
9 lectiones;

[Oratio]
Da, quaesumus, omnipotens Deus: ut beati Laurentii Confessoris tui atque~
Pontificis veneranda solemnitas, et devotionem nobis augeat, et salutem.
$Per Dominum

[Lectio4]
Laurentius, ex illustri Justinianorum familia Venetiis natus, eximiam vel puer~
morum gravitatem prae se tulit. Exacta inter pietatis officia adolescentia, ad~
castum verbi et animae connubium a divina sapientia invitatus, de religiosae~
vitae instituto capessendo deliberare coepit. Novae itaque militiae clam~
proludens, praeter alias corporis affuctationes, super nudos cubabat asseres,~
sedensque velut arbiter hinc inter saeculi blandimenta, paratasque a matre~
nuptias, illinc claustrales inter austeritates oculis in Christi patientis~
crucem conversis: Tu, inquit, es Domine spes mea: ibi posuisti certissimum~
refugium tuum; ad canonicorum sancti Georgii in Alga congregationem convolavit:~
ubi novis excogitatis cruciatibus acrius in seipsum, veluti in hostem~
infensissimum, instaurans bellum, nullam adeo sibi oblectationem indulgebat, ut~
ne in domesticum umquam hortum, nec in paternam quidem domum, nisi cum morienti~
matri extrema pietatis officia siccis oculis persolvit, exinde intraverit. Par~
erat obedientiae, mansuetudinis, ac praecipue humilitatis studium, cum~
abjectissima quaeque coenobii munia sibi ultro desumeret, celeberrima per urbis~
loca, non tam victum quam ludibria emendicaret, illatasque contumelias ac~
calumnias immotus ac silens perferret; assiduae praesertim orationis subsidio,~
qua saepe per mentis excessum rapiebatur in Deum; tantoque cor ejus aestuabat~
ardore, ut nutantes etiam sodales ad perseverantiam ac Jesu Christi amorem~
inflammaret.

[Lectio5]
Ab Eugenio quarto patriae episcopus designatus quem magna contentione honorem~
detrectaverat, majori gessit cum.laude. Nam consueta vivendi ratione nihil~
admodum immutata, paupertatem, quam semper coluerat, in mensa, supellectili ac~
lecto perpetuo retinuit. Modicam domi alebat familiam, quod grandem alteram sibi~
esse diceret, pauperes Christi significans. Quacumque adiretur hora, praesto~
omnibus erat, paterna omnes caritate allevabat, non renuens vel aere se alieno~
gravare, illorum ne inopiae deesset. Rogatus qua spe id faceret? Domini mei, qui~
pro me dissolvere facile poterit, respondebat. Spem autem non confundere divina~
providentia submissis inopinato subsidiis jugiter declarabat. Plura virginum~
monasteria construxit, quas etiam ad perfectioris vitae rationem sua vigilantia~
composuit. Matronis a saeculi pompis et ornatus vanitate revocandis,~
ecclesiasticae disciplinae ac moribus reformandis maximopere studuit; dignus~
sane qui ab eodem Eugenio gloria et decus praesulum coram cardinalibus vocaretur,~
et qui a Nicolao quinto ejus successore, translato e Gradensi civitate titulo,~
primus Venetiarum patriarcha renuntiaretur.

[Lectio6]
Lacrimarum dono insignitus, omnipotenti Deo placationis hostiam quotidie~
offerebat. Quod cum aliquando nocte Dominicae Nativitatis perageret, Christum~
Jesum sub pulcherrimi infantis specie videre promeruit; tantumque in eo erat~
commissi gregis praesidium, ut caelitus aliquando acceptum fuerit, pontificis~
sui intercessione ac meritis stetisse rempublicam. Prophetiae spiritu afflatus,~
plura humanae cognitioni prorsus impervia praedixit: morbos ac daemones suis~
precibus saepe fugavit: libros etiam coelestem doctrinam ac pietatem spirantes,~
grammaticae pene rudis, conscripsit. Denique cum lethalem incidisset in morbum,~
et commodiorem domestici lectum seni atque aegro pararent, aversatus ejusmodi~
delicias, tamquam a durissima morientis Domini sui cruce plus nimio abhorrentes,~
consueto in stramine se jussit deponi, et finem vitae suae adventare praenoscens,~
sublatis in coelum oculis: Venio, inquit, ad te, o bone Jesu; ac die octava~
Januarii obdormivit in Domino. Pretiosam ejus mortem testati sunt angelici~
concentus, a Carthusianis quibusdam monachis auditi, et sacrum cadaver per duos~
ultra menses inhumatum, suavi fragrans odore, et rubescente facie, integrum~
atque incorruptum, ac nova post mortem patrata miracula: quibus permotus~
Alexander octavus Pontifex Maximus eum sanctorum numero adscripsit. Innocentius~
vero duodecimus quintam Septembris diem qua vir sanctus ad pontificiam primo~
cathedram fuerat evectus, celebrando illius festo assignavit.

[Lectio94]
Lauréntius, ex illústri Justinianórum família Venétiis natus, miro affligéndi córporis stúdio ab adolescéntia cláruit, et, mundi illécebris paratísque a matre núptiis spretis, in congregatiónem canonicórum sancti Geórgii in Alga recéptus est. Ab Eugénio quarto pátriæ epíscopus renuntiátus, consuéta vivéndi forma nihil ádmodum immutáta, páuperum necessitátes subleváre, étiam ære se aliéno gravans, numquam déstitit, divínæ fidens providéntiæ, quæ ínopinátis subsídiis illi semper ádfuit. Plura vírginum monastéria excitávit, vel ad perfectióris vitæ normas compósuit. Christiánæ humilitátis exémplar exímium, ecclesiásticæ disciplínæ ac móribus reformándis maximópere stúduit, dignus, qui a summis Pontifícibus glória præsulum vocarétur, et primus Venetiárum patriárcha, e Gradénsi civitáte transláto título, renuntiarétur. Lacrimárum, prophetíæ, et curatiónum dono insígnis, libros étiam cælésti doctrína ac pietáte conspícuos, grammáticæ pene rudis, conscrípsit. Obdormívit in Dómino die octáva Januárii. Ejus vero festum hac die recólitur, qua vir Dei ad episcopálem cáthedram evéctus est.
&teDeum
