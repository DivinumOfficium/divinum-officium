134:1 Laudate nomen Domini; * laudate, servi Domini,
134:2 Qui statis in domo Domini, * in atriis domus Dei nostri.
134:3 Laudate Dominum, quia bonus Dominus; * psallite nomini eius, quoniam suave.
134:4 Nam Iacob elegit sibi Dominus, * israel in peculium suum.
134:5 Novi equidem hoc: magnus est Dominus, * et Dominator noster prae omnibus diis.
134:6 Quaecumque vult Dominus, facit in caelo et in terra, * in mari et in omnibus profundis aquarum.
134:7 Adducit nubes ab extremo terrae, * fulguribus pluviam facit,
134:8 Promit ventum de receptaculis suis. * Percussit primogenita Aegypti, homines aeque ac pecora.
134:9 Edidit signa et portenta in te, Aegypte, * in Pharaonem et in omnes servos eius.
134:10 Percussit gentes multas * et occidit reges potentes:
134:11 Sehon, regem Amorrhaeorum, et Og, regem Basan, * et omnes reges Chanaan,
134:12 Et dedit terram eorum in possessionem, * in possessionem Israel, populo suo.
134:13 Domine, nomen tuum in aeternum manet, * Domine, memoria tua in generationem et generationem.
134:14 Nam Dominus tuetur populum suum, * et servorum suorum miseretur.
134:15 Idola gentium argentum et aurum, * opera manuum hominum:
134:16 Os habent, et non loquuntur; * oculos habent, et non vident;
134:17 Aures habent, et non audiunt; * et non est halitus in ore eorum.
134:18 Similes illis fiunt, qui faciunt ea, * omnis qui confidit in eis.
134:19 Domus Israel, benedicite Domino; * domus Aaron, benedicite Domino.
134:20 Domus Levi, benedicite Domino; * qui colitis Dominum, benedicite Domino.
134:21 Benedictus Dominus ex Sion, * qui habitat in Ierusalem.
