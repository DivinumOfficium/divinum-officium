91:1 Bonum est celebrare Dominum, * et psallere nomini tuo, Altissime:
91:2 Annuntiare mane misericordiam tuam * et fidelitatem tuam per noctes
91:3 Psalterio decachordo et lyra, * cum cantico ad citharam.
91:4 Nam delectas me, Domine, factis tuis, * de operibus manuum tuarum exsulto.
91:5 Quam magnifica sunt opera tua, Domine, * quam profundae cogitationes tuae!
91:6 Vir insipiens non cognoscit, * et stultus non intellegit haec.
91:7 Etsi impii floreant ut herba, * et splendeant omnes male agentes,
91:8 Excidio destinantur sempiterno: * tu autem in aeternum excelsus es, Domine.
91:9 Nam ecce inimici tui, Domine; nam ecce inimici tui peribunt: * dispergentur omnes male agentes.
91:10 Extulisti sicut cornu bubali cornu meum; * perfudisti me oleo purissimo.
91:11 Et oculus meus despexit inimicos meos, * et de insurgentibus contra me malignis laeta audierunt aures meae.
91:12 Iustus ut palma florebit, * sicut cedrus Libani crescet.
91:13 Plantati in domo Domini, * in atriis Dei nostri florebunt.
91:14 Fructum ferent etiam in senectute, * sucosi et vegeti erunt,
91:15 Ut annuntient, quam rectus sit Dominus, * petra mea, neque iniquitatem esse in eo.
