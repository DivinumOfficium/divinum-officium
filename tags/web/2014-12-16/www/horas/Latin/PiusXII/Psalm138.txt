138:1 Domine, scrutaris me et novisti, * tu novisti me, cum sedeo et cum surgo.
138:2 Intellegis cogitationes meas e longinquo; * cum ambulo et cum recumbo, tu perspicis,
138:3 Et ad omnes vias meas advertis. * Cum verbum nondum est super linguam meam:
138:4 Ecce, Domine, iam nosti totum. A tergo et a fronte complecteris me, * et ponis super me manum tuam.
138:5 Nimis mirabilis est mihi scientia haec, * sublimis: non capio eam.
138:6 Quo abeam procul a spiritu tuo? * et quo a facie tua fugiam?
138:7 Si ascendam in caelum, illic es; * si apud inferos me sternam, ades.
138:8 Si sumam pennas aurorae, * si habitem in termino maris:
138:9 Etiam illic manus tua ducet me, * et tenebit me dextera tua.
138:10 Si dicam: Tenebrae saltem operient me, * et nox instar lucis circumdabit me:
138:11 Ipsae tenebrae non erunt obscurae tibi, et nox sicut dies lucebit: * caligo est tibi sicut lux.
138:12 Tu enim formasti renes meos, * texuisti me in utero matris meae.
138:14 Laudo te, quod tam mirifice factus sum, * quod mirabilia sunt opera tua. Et animam meam novisti perfecte,
138:15 Non latuit te substantia mea, * quando in occulto formabar, quando texebar in profundis terrae.
138:16 Actus meos viderunt oculi tui, et in libro tuo scripti sunt omnes; * dies sunt definiti, priusquam esset vel unus ex eis.
138:17 Mihi autem quam ardua sunt consilia tua, Deus, * quam ingens summa eorum!
138:18 Si dinumerem ea, plura sunt quam arena; * si pervenerim ad finem, adhuc sum tecum.
138:19 Utinam occidas impium, Deus, * et viri sanguinum recedant a me!
138:20 Nam rebellant contra te dolose, * perfide se efferunt hostes tui.
138:21 Nonne, qui oderunt te, Domine, eos odio habeo, * qui insurgunt in te, sunt mihi taedio?
138:22 Perfecto odio odi eos; * inimici facti sunt mihi.
138:23 Scrutare me, Deus, et cognosce cor meum; * proba me, et cognosce sensa mea,
138:24 Et vide, num via prava incedam, * et deduc me via antiqua.
 
 
 
 
