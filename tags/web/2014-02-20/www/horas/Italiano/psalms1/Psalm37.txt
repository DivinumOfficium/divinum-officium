37:1 Signore, non mi riprendere nel tuo furore, * e non mi correggere nella tua ira.
37:2 Perché le tue saette si sono conficcate in me, * ed hai aggravato sopra di me la tua mano.
37:3 Non v'è parte sana nella mia carne a cagione dell'ira tua: * non hanno pace le mie ossa a cagione dei miei peccati.
37:4 Perché le mie iniquità sorpassano la mia testa: * e come un grave peso gravano sopra di me.
37:5 Le mie piaghe si sono imputridite e corrotte, * a cagione della mia stoltezza.
37:6 Son divenuto miserabile, e sono incurvato oltre misura; * tutto il dì io n'andava contristato.
37:7 Perché i miei reni son pieni d'illusioni, * e nella mia carne non v'è parte sana.
37:8 Sono afflitto ed umiliato oltre modo * mando ruggiti per il gemito del mio cuore.
37:9 Signore, è dinanzi a te ogni mio desiderio: * a te non è nascosto il mio gemito.
37:10 Il mio cuore è turbato, la mia forza mi ha abbandonato: * e lo stesso lume dei miei occhi non è più con me.
37:12 I miei amici e i miei congiunti * si sono avvicinati di contro a me, e si fermarono.
37:13 E quelli che mi erano vicini si sono fermati a distanza. * Quelli che cercavano la mia vita, facevano violenza.
37:14 E quei che si studiavano di farmi del male, dissero cose vane: * e tutto il giorno meditavano inganni.
37:15 Ma io come sordo non udiva: * e fui come un muto che non apre la bocca.
37:16 E son divenuto come un uomo che non ode: * e non ha nella sua bocca alcuna risposta.
37:17 Perché in te, o Signore, io posi la mia speranza: * tu mi esaudirai, o Signore, Dio mio.
37:18 Perché io dissi: Non abbiano i miei nemici a rallegrarsi di me: essi, * che quando i miei piedi vacillano, parlano con superbia contro di me.
37:19 Perché io son preparato ai flagelli: * e il mio dolore sta sempre dinanzi a me.
37:20 Perché io confesserò la mia iniquità, * e penserò al mio peccato.
37:21 Ma i miei nemici vivono, e son più forti di me: * e quei che mi odiano ingiustamente son cresciuti di numero.
37:22 Quei che rendono male per bene, parlavano male di me: * perché io seguiva il bene.
37:23 Non abbandonarmi, o Signore Dio mio: * non ti allontanare da me.
37:23 Accorri in mio aiuto, * o Signore, Dio della mia salvezza.
