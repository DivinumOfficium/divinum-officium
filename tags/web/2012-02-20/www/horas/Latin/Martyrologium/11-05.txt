Nonis Novembris
_
Sancti Zachariae, Sacerdotis et Prophetae, qui pater exstitit beati Joannis Baptistae, Praecursoris Domini.
Item sanctae Elisabeth, ejusdem sanctissimi Praecursoris matris.
Tarracinae, in Campania, natalis sanctorum Martyrum Felicis Presbyteri, et Eusebii Monachi. Ex his Eusebius, cum sepelisset sanctos Martyres Julianum et Caesarium, et multos converteret ad fidem Christi, quos sanctus Felix Presbyter baptizabat, una cum ipso Felice tentus est; et, ad Judicis forum ducti nec superati, inde in carcerem inclusi, ambo, nocte eadem, cum sacrificare noluissent, decollati sunt.
Emessae, in Phoenicia, sanctorum Martyrum Galationis et Epistemis conjugis, qui in Decii persecutione, flagris caesi, manibus pedibiisque et lingua insuper mutilati, denique, truncato capite, martyrium consummarunt.
Item sanctorum Martyrum Domnini, Theotimi, Philothei, Silvani et Sociorum, sub Maximino Imperatore.
Mediolani sancti Magni, Episcopi et Confessoris.
Brixiae sancti Dominatoris Episcopi.
Treviris sancti Fibitii, qui ex Abbate factus est ejusdem civitatis Episcopus.
Aurelianis, in Gallia, sancti Laeti, Presbyteri et Confessoris.
