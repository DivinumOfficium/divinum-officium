25 Ottobre
_
A Roma i santi Martiri Crisànto e Daria sua moglie, i quali, dopo aver sofferto molti tormenti per Cristo sotto il Prefetto Celerino, dall'Imperatore Numeriàno furono fatti gettare nell'arenario sulla via Salaria, dove con terra e pietre furono fatti seppellire vivi.
Nello stesso luogo, il natale di san Marcellino, Papa e Martire, il quale, sotto Massimiano, insieme con Claudio, Cirino e Antonino, per la fede di Cristo fu decapitato. Nel qual tempo tanto acerba fu la persecuzione che in un sol mese diciassettemila Cristiani furono coronati col martirio. Però la festa dello stesso san Marcellino, insieme colla festa di san Cleto, Papa e Martire, si celebra il ventisei Aprile.
A Pèrigueux, nella Frància, san Frontóne, il quale, ordinato Vescovo dal beato Piétro Apostolo, insieme col Prete Giorgio convertì a Cristo una gran moltitudine di quella gente, e, chiaro per miracoli, si riposò in pace.
A Roma il natale di quarantasei santi soldati, i quali, insieme battezzati da san Dionisio Papa, subito per ordine dell'Imperatore Claudio furono decapitati, e sepolti sulla via Salaria, dove vennero deposti anche altri centoventuno Martiri, fra i quali furono quattro soldati di Cristo, cioè Teodòsio, Lucio, Marco e Piètro.
A Porto Torres, in Sardègna, i santi Martiri Proto Prete e Gennaro Diacono, i quali, mandati in quell'isola da san Càio Papa, vi furono uccisi al tempo di Diocleziano, sotto il Preside Bàrbaro.
A Costantinopoli la passione dei santi Martirio Suddiacono e Marciano Cantore, i quali furono uccisi dagli eretici, sotto l'Imperatore Costanzo.
A Soissons, in Frància, i santi Martiri Crispino e Crispiniàno, nobili Romani, i quali, nella persecuzione di Diocleziano, sotto il Preside Riziovàro, dopo crudeli tormenti furono trucidati colla spada, e così conseguirono la corona del martirio. I loro corpi furono poi trasportati a Roma, ed onoratamente sepolti nella chiesa di san Lorénzo in Panispérna. 
A Firénze la passione del beato Miniato soldato, il quale, sotto il Principe Décio, generosamente combattendo per la fede di Cristo, fu coronato con nobile martirio.
A Bréscia il natale di san Gaudénzio Vescovo, illustre per dottrina e santità.
A Javols, in Frància, sant'Ilàrio Vescovo.