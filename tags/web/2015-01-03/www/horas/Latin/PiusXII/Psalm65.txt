65:1 Exsultate Deo, omnes terrae, cantate gloriam nominis eius, * laudem praeclaram reddite ei.
65:2 Dicite Deo: quam stupenda sunt opera tua! * Ob magnitudinem roboris tui blandiuntur tibi inimici tui.
65:3 Tota terra adoret te et cantet tibi, * cantet nomen tuum.
65:4 Venite et videte opera Dei: * stupenda patravit inter filios hominum!
65:5 Convertit mare in aridum; pedibus flumen transierunt: * ideo laetemur de eo!
65:6 Dominatur potentia sua in aeternum; oculi eius gentes observant: * rebelles ne se extollant.
65:7 Benedicite, gentes, Deo nostro * et annuntiate famam laudis eius,
65:8 Qui dedit animae nostrae vitam, * nec sivit commoveri pedem nostrum.
65:9 Nam probasti nos, Deus; * igne nos examinasti sicut examinatur argentum;
65:10 Induxisti nos in laqueum; onus grave imposuisti lumbis nostris; * incedere fecisti homines super capita nostra;
65:11 Transivimus per ignem et aquam: * sed relaxationem dedisti nobis.
65:13 Introibo domum tuam cum holocaustis, * reddam tibi vota mea,
65:14 Quae protulerunt labia mea * quaeque promisit os meum in tribulatione mea.
65:15 Holocausta ovium pinguium offeram tibi cum adipe arietum: * immolabo boves cum hircis.
65:16 Venite, audite et narrabo, omnes qui timetis Deum, * quanta fecerit animae meae!
65:17 Ad ipsum ore meo clamavi, * et laudavi eum lingua mea.
65:18 Iniquitatem si intendissem in corde meo, * non exaudisset Dominus.
65:19 Sed exaudivit Deus: * attendit voci precationis meae.
65:20 Benedictus Deus, qui non reppulit precationem meam, * neque amovit a me misericordiam suam.
