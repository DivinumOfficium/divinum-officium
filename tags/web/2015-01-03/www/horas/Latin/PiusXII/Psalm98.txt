98:1 Dominus regnat: tremunt populi; * sedet super Cherubim: movetur terra.
98:2 Dominus in Sion magnus * et excelsus super omnes populos.
98:3 Celebrent nomen tuum magnum et tremendum: sanctum est illud. * Et regnat potens qui iustitiam diligit:
98:4 Tu stabilisti quae recta sunt, * iustitiam et ius tu exerces in Iacob.
98:5 Extollite Dominum Deum nostrum, et procumbite ad scabellum pedum eius: * sanctum est illud.
98:6 Moyses et Aaron sunt inter sacerdotes eius, * et Samuel inter eos qui invocabant nomen eius:
98:7 Invocabant Dominum, et ipse exaudiebat eos. * In columna nubis loquebatur ad eos:
98:8 Audiebant mandata eius, * et praeceptum, quod dedit eis.
98:9 Domine, Deus noster, tu exaudisti eos; * Deus, propitius fuisti eis, sed ultus es iniurias eorum.
98:10 Extollite Dominum Deum nostrum, et procumbite ad montem sanctum eius: * nam sanctus est Dominus, Deus noster.
