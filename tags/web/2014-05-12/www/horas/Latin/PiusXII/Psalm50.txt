50:1 Miserere mei, Deus, * secundum misericordiam tuam;
50:2 Secundum multitudinem miserationum tuarum * dele iniquitatem meam.
50:3 Penitus lava me a culpa mea, * et a peccato meo munda me.
50:4 Nam iniquitatem meam ego agnosco, * et peccatum meum coram me est semper.
50:5 Tibi soli peccavi et, quod malum est coram te, feci, * ut manifesteris iustus in sententia tua, rectus in iudicio tuo.
50:6 Ecce, in culpa natus sum, * et in peccato concepit me mater mea.
50:7 Ecce, sinceritate cordis delectaris, * et in praecordiis sapientiam me doces.
50:8 Asperge me hyssopo, et mundabor; * lava me, et super nivem dealbabor.
50:9 Fac me audire gaudium et laetitiam, * exsultent ossa quae contrivisti.
50:10 Averte faciem tuam a peccatis meis, * et omnes culpas meas dele.
50:11 Cor mundum crea mihi, Deus, * et spiritum firmum renova in me.
50:12 Ne proieceris me a facie tua, * et spiritum sanctum tuum ne abstuleris a me.
50:13 Redde mihi laetitiam salutis tuae, * et spiritu generoso confirma me.
50:14 Docebo iniquos vias tuas, * et peccatores ad te convertentur.
50:15 Libera me a poena sanguinis, Deus, Deus salvator meus: * exsultet lingua mea de iustitia tua.
50:16 Domine, labia mea aperies, * et os meum annuntiabit laudem tuam.
50:17 Neque enim sacrificio delectaris; * et holocaustum, si darem, non acceptares.
50:18 Sacrificium meum, Deus, spiritus contritus, * cor contritum et humiliatum, Deus, non despicies.
50:19 Benigne fac, Domine, pro bonitate tua, erga Sion, * ut reaedifices muros Ierusalem.
50:20 Tunc acceptabis sacrificia legitima, oblationes et holocausta, * tunc offerent super altare tuum vitulos.
