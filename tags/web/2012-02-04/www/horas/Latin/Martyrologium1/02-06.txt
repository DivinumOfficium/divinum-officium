Octavo Idus Februarii
_
Sancti Titi, Episcopi Cretensium et Confessoris, cujus dies natalis occurrit pridie Nonas Januarii.
Caesareae, in Cappadocia, natalis sanctae Dorotheae, Virginis et Martyris; quae, sub Sapricio, illius Provinciae Praeside, primum per equulei extensionem vexata, dehinc palmis diutissime caesa, capitali sententia ad ultimum punita est. In ejus confessione Theophilus quidam scholasticus ad Christi fidem conversus, et mox equuleo acerrime tortus, novissime gladio caesus est.
Emessae, in Phoenicia, sancti Silvani Episcopi, qui, cum eidem Ecclesiae annis quadraginta praefuisset, tandem, sub Maximiano Imperatore, una cum duobus aliis, objectus feris membratimque discerptus, martyrii palmam accepit.
Eodem die sanctorum Martyrum Saturnini, Theophili et Revocatae.
Arvernis, in Gallia, sancti Antholiani Martyris.
Atrebati, in Galliis, sancti Vedasti, ejusdem civitatis Episcopi, cujus vita et mors plurimis miraculis exstitit gloriosa.
Elnone, in Gallia, sancti Amandi, Episcopi Trajectensis, qui miraculis, cum vivus tum mortuus, gloriose refulsit; cujus nomine postmodum insignitum est oppidum, in quo ille monasterium exstruxerat et mortalem vitam absolverat.
Bononiae sancti Guarini, Cardinalis et Episcopi Praenestini, vitae sanctitate conspicui.
