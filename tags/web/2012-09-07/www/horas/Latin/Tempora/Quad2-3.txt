[Rank]
Feria Quarta infra Hebdomadam II in Quadragesima;;Feria major;;2

[Rule]

[Lectio1]
Lectio sancti Evangelii secundum Matthaeum
!Matt 20:17-28
In illo tempore: Ascendens Jesus Jerosolymam, assumpsit duodecim discipulos secreto, et ait illis: Ecce ascendimus Jerosolymam, et Filius hominis tradetur principibus sacerdotum, et scribis, et condemnabunt eum morte. Et reliqua.
_
Homilia sancti Ambrosii episcopi
!Lib. 5. de Fide ad Gratianum, cap. 2. post initium.
Considerate, quae mater filiorum Zebedaei cum filiis et pro filiis petat: mater est utique, cui pro filiorum honore sollicitae, immoderatior quidem sed tamen ignoscenda mensura votorum est. Atque mater aetate longaeva, studio religiosa, solatio destituta, quae tunc temporis, quando vel juvanda, vel alenda foret validae prolis auxilio, abesse sibi liberos patiebatur, et voluptati suae mercedem sequentium Christum praetulerat filiorum. Qui prima voce vocati a Domino (ut legimus) relictis retibus et patre secuti sunt eum.

[Responsory1]
@Tempora/Quad2-0:Responsory7

[Lectio2]
Haec igitur studio maternae sedulitatis indulgentior obsecrabat Salvatorem, dicens: Ut sedeant hi duo filii mei, unus ad dexteram tuam, et alter ad sinistram in regno tuo. Etsi error, pietatis tamen error est. Nesciunt enim materna viscera patientiam: etsi voti avara, tamen veniabilis cupiditas, quae non pecuniae est avida, sed gratiae. Nec inverecunda petitio, quae non sibi, sed liberis consulebat. Matrem considerate, matrem cogitate.

[Responsory2]
@Tempora/Quad2-0:Responsory8

[Lectio3]
Considerabat Christus matris dilectionem, quae filiorum mercede grandaevam solabatur senectam: et desideriis licet fessa maternis, carissimorum pignorum tolerabat absentiam. Considerate etiam feminam, hoc est, sexum fragiliorem, quem Dominus propria nondum confirmaverat passione. Considerate, inquam, Hevae illius primae mulieris heredem, transfusa in omnes immoderatae cupiditatis successione labentem: quam Dominus adhuc proprio sanguine non redemerat, nondum inolitam aftectibus omnium immodici contra fas honoris appetentiam suo Christus cruore diluerat. Hereditario igitur mulier delinquebat errore.

[Responsory3]
@Tempora/Quad2-0:Responsory9

[Ant 2]
Ecce ascendimus * Jerosolymam: et Filius hominis tradetur ad crucifigendum.

[Oratio 2]
Populum tuum, quaesumus, Domine, propitius respice: et quos ab escis carnalibus praecipis abstinere, a noxiis quoque vitiis cessare concede.
$Per Dominum

[Ant 3]
Tradetur enim Gentibus * ad illudendum, et flagellandum, et crucifigendum.

[Oratio 3]
Deus, innocentiae restitutor et amator, dirige ad te tuorum corda servorum: ut spiritus tui fervore concepto, et in fide inveniantur stabiles, et in opere efficaces.
$Per Dominum
