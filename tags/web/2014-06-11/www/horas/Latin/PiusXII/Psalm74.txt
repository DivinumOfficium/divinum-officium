74:1 Celebramus te, Domine, celebramus, * et praedicamus nomen tuum, enarramus mirabilia tua.
74:2 Quando statuero tempus, * ego secundum ius iudicabo.
74:3 Etsi moveatur terra cum omnibus incolis suis: * ego firmavi columnas eius.
74:4 Dico insolentibus: Nolite insolescere, * et impiis: Nolite extollere cornu.
74:5 Nolite extollere contra Altissimum cornu vestrum, * nolite loqui contra Deum proterva.
74:6 Neque enim ab Oriente neque ab Occidente neque a deserto neque a montibus: * sed Deus est iudex:
74:7 Hunc deprimit, et illum extollit, * nam in manu Domini calix est, qui spumat vino, plenus mixto:
74:8 Et propinat ex eo; usque ad faeces sorbebunt, * bibent omnes impii terrae.
74:9 Ego autem exsultabo in aeternum, * psallam Deo Iacob.
74:10 Et omnia cornua impiorum confringam; * extollentur cornua iusti.
