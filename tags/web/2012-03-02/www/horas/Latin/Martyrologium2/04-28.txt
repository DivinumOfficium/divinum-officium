Quarto Kalendas Maji
_
Sancti Pauli a Cruce, Presbyteri et Confessoris; qui Congregationis a Cruce et Passione Domini nostri Jesu Christi nuncupatae Institutor fuit, atque in Domino obdormivit quintodecimo Kalendas Novembris.
Atinae, in Campania, sancti Marci, qui, a beato Petro Apostolo Episcopus ordinatus, Aequicolis primus Evangelium praedicavit, et in persecutione Domitiani, sub Maximo Praeside, martyrii coronam accepit.
Prusae, in Bithynia, sanctorum Martyrum Patricii Episcopi, Acatii, Menandri et Polyaeni.
Eodem die sanctorum Martyrum Aphrodisii, Caralippi, Agapii et Eusebii.
In Pannonia sancti Pollionis Martyris, sub Diocletiano Imperatore.
Mediolani sanctae Valeriae Martyris, uxoris sancti Vitalis ac matris sanctorum Gervasii et Protasii.
Alexandriae passio sanctae Theodorae, Virginis et Martyris. Haec, idolis sacrificare contemnens, in lupanar est tradita, sed repente quidam ex fratribus, nomine Didymus, miro Dei favore, commutatis vestibus, illam eripuit; qui postea, in persecutione Diocletiani, sub Eustratio Praeside, simul cum eadem Virgine percussus, simul coronatus est.
Turiasone, in Hispania Tarraconensi, sancti Prudentii, Episcopi et Confessoris.
Corfinii, in Pelignis, sancti Pamphili, Valvensis Episcopi, caritate in pauperes et virtute miraculorum illustris; cujus corpus Sulmone conditum est.
In pago sancti Laurentii ad Separim, dioecesis Lucionensis, sancti Ludovici Mariae Grignion a Montfort, Confessoris, Fundatoris Missionariorum Societatis Mariae et Filiarum a Sapientia, apostolicae vitae forma, praedicatione et devotione mariali insignis, quem Pius Papa Duodecimus Sanctorum catalogo adscripsit.
