11 Gennaio
_
A Roma il natale di sant'Igino, Papa e Martire, che subì gloriosamente il martirio nella persecuzione di Antonino.
Così pure a Roma il natale di san Melchiade, Papa e Martire, il quale, nella persecuzione di Massimiano, ebbe molto a soffrire, e, restituita la pace alla Chiesa, si riposò nel Signore. La sua festa si celebra il dieci Dicembre.
A Fermo, nel Picèno, sant'Alessandro, Vescovo e Martire.
Ad Amiens, in Frància, san Sàlvio, Vescovo e Martire.
In Africa il beato Sàlvio Martire, nel cui dì natalizio sant'Agostino fece un discorso al popolo di Cartagine.
Ad Alessàndria i santi Martiri Piètro, Sevèro e Lèucio.
A Brindisi san Lèucio, Vescovo e Confessore.
In Giudèa san Teodosio Cenobiàrca, nato in Magariàsso, villaggio della Cappadócia, il quale, avendo molto sofferto per la fede cattolica, finalmente si riposò in pace in quello stesso monastero, che egli aveva costruito sopra un monte solitario della diocesi di Gerusalèmme.
Nella Tebàide san Palèmone Abate, maestro di san Pacómio.
A Castel sant'Elia, presso il monte Soràtte, sant'Anastasio Monaco e Compagni, i quali, chiamati da voce divina, volarono felicemente al Signore.
A Pavia santa Onoràta Vergine.
