96:1 Dominus regnat: exsultet terra, * laetentur insulae multae.
96:2 Nubes et caligo circumdant eum, * iustitia et ius fundamentum sunt solii eius.
96:3 Ignis ante ipsum praecedit, * et comburit in circuitu inimicos eius.
96:4 Fulgura eius collustrant orbem; * terra videt et contremiscit.
96:5 Montes ut cera liquescunt coram Domino, * coram dominatore universae terrae.
96:6 Caeli annuntiant iustitiam eius; * et omnes populi vident gloriam eius.
96:7 Confunduntur omnes qui colunt sculptilia * et qui gloriantur in idolis;
96:8 Ante eum se prosternunt omnes dii. * Audit, et laetatur Sion,
96:9 Et exsultant civitates Iuda * propter iudicia tua, Domine.
96:10 Nam tu, Domine, excelsus es super omnem terram, * summe eminens inter omnes deos.
96:11 Dominus diligit eos, qui oderunt malum, * custodit animas sanctorum suorum, de manu impiorum eripit eos.
96:12 Lux oritur iusto, * et rectis corde laetitia.
96:13 Laetamini, iusti, in Domino, * et celebrate nomen sanctum eius.
