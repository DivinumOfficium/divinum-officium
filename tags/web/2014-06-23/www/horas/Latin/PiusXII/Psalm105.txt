105:1 Celebrate Dominum, quia bonus est, * quia in aeternum misericordia eius.
105:2 Quis eloquetur opera potentiae Domini, * enarrabit omnes laudes eius?
105:3 Beati qui observant praecepta, * faciunt, quod iustum est, omni tempore!
105:4 Memento mei, Domine, pro benevolentia in populum tuum; * visita me auxilio tuo,
105:5 Ut delecter felicitate electorum tuorum, ut gaudeam de gaudio populi tui, * ut glorier cum hereditate tua.
105:6 Peccavimus sicut patres nostri, * iniquitatem fecimus, impie egimus.
105:7 Patres nostri in Aegypto non consideraverunt mirabilia tua, * non fuerunt memores multitudinis gratiarum tuarum,
105:8 Sed rebellarunt contra Altissimum * ad Mare Rubrum.
105:9 Sed salvavit eos propter nomen suum, * ut manifestaret potentiam suam.
105:10 Et increpuit Mare Rubrum et exsiccatum est, * et duxit eos per fluctus velut per desertum.
105:11 Et salvavit eos de manu osoris, * et liberavit eos de manu inimici.
105:12 Et aquae operuerunt adversarios eorum: * ne unus quidem ex eis remansit.
105:13 Et crediderunt verbis eius, * et cantaverunt laudes eius.
105:14 Cito obliti sunt opera eius: * non sunt confisi consilio eius.
105:15 Et indulserunt concupiscentiae in deserto, * et tentaverunt Deum in solitudine.
105:15 Et concessit eis petitionem eorum, * sed tabem immisit eis.
105:16 Et inviderunt Moysi in castris, * Aaron, sancto Domini.
105:17 Aperta est terra et degluttivit Dathan, * et operuit catervam Abiron.
105:18 Et exarsit ignis in catervam eorum: * flamma combussit iniquos.
105:19 Fecerunt vitulum in Horeb, * et adoraverunt idolum ex auro fusum.
105:20 Et commutaverunt gloriam suam * cum effigie tauri comedentis faenum.
105:21 Obliti sunt Dei, qui salvavit eos, * qui fecit portenta in Aegypto, mirabilia in terra Cham, stupenda ad Mare Rubrum.
105:22 Et cogitabat disperdere eos, * nisi Moyses, electus eius, intercessisset apud eum,
105:23 Ut averteret iram eius, ne disperderet eos. *  Et spreverunt terram desiderabilem;
105:24 Non crediderunt verbo eius. Et murmuraverunt in tabernaculis suis, * non oboedierunt Domino.
105:25 Et erecta manu iuravit eis * se prostraturum eos in deserto,
105:26 Et dispersurum semen eorum inter nationes, * et dissipaturum eos per terras.
105:27 Et adhaeserunt Beelphegor, * et comederunt sacrificia deorum mortuorum.
105:28 Et provocaverunt eum facinoribus suis, * et irruit in eos plaga.
105:28 Sed surrexit Phinees et iudicavit, * et plaga cessavit.
105:28 Et imputatum est ei in meritum * in omnes generationes usque in aeternum.
105:29 Et irritaverunt eum ad Aquas Meriba, * et male evenit Moysi propter eos, quia exacerbaverunt spiritum eius,
105:30 Et inconsulte locutus est labiis suis. * Non disperdiderunt gentes, quas Dominus iusserat eos.
105:31 Et commiscuerunt se gentibus, et didicerunt opera eorum; et coluerunt sculptilia eorum, * quae laqueus facta sunt eis.
105:32 Et immolaverunt filios suos * et filias suas daemoniis.
105:33 Et effuderunt sanguinem innocentem: * sanguinem filiorum filiarumque suarum, quos immolaverunt sculptilibus Chanaan.
105:34 Et terra polluta est sanguine, et contaminati sunt operibus suis, * et fornicati sunt facinoribus suis.
105:35 Et exarsit furor Domini in populum suum, * et abominatus est hereditatem suam.
105:36 Et tradidit eos in manus gentium, * et dominati sunt in eos, qui oderant eos.
105:37 Et tribulaverunt eos inimici eorum, et oppressi sunt sub manu eorum. * Saepenumero liberavit eos;
105:38 Ipsi autem exacerbaverunt eum consiliis suis,  * et prostrati sunt ob iniquitates suas.
105:39 Sed respexit tribulationem eorum, * cum audisset orationem eorum.
105:40 Et recordatus est in gratiam eorum foederis sui, * et paenituit eum propter multam misericordiam suam.
105:41 Et misericordiam conciliavit eis * apud omnes qui captivos duxerant eos.
105:42 Salvos nos fac, Domine, Deus noster, * et congrega nos de nationibus,
105:43 Ut celebremus nomen sanctum tuum, * et gloriemur de laude tua.
105:44 Benedictus Dominus, Deus Israel, a saeculo in saeculum: * et omnis populus dicat: amen! alleluia!
