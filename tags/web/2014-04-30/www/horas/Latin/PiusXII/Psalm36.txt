36:1 Noli excandescere propter male agentes, * neque invidere facientibus iniquitatem;
36:2 Nam sicut faenum velociter decident * et sicut herba viridis marcescent.
36:3 Spera in Domino, et fac bonum, * ut habites terram et fruaris securitate.
36:4 Delectare in Domino, * et dabit tibi quod petit cor tuum.
36:5 Committe Domino viam tuam, * et spera in eo, et ipse aget.
36:6 Et oriri faciet sicut lumen iustitiam tuam, et ius tuum sicut meridiem. * Acquiesce in Domino, et spera in eo.
36:7 Noli excandescere de eo qui prospere procedit in via sua, * propter hominem machinantem mala.
36:8 Desiste ab ira et depone furorem; * noli excandescere, ne male agas.
36:9 Etenim male agentes destruentur; * sed qui sperant in Domino, possidebunt terram.
36:10 Et modicum, et non erit impius; * et si attendes ad locum eius, iam non erit.
36:11 Sed mansueti possidebunt terram, * et delectabuntur multitudine pacis.
36:12 Mala molitur impius iusto * et frendit contra eum dentibus suis.
36:13 Dominus irridet illi, * quia videt diem eius venturum.
36:14 Gladium evaginant impii * et tendunt arcum suum,
36:15 Ut prosternant miserum et pauperem, * ut trucident eos qui recta via incedunt.
36:15 Gladius eorum penetrabit in corda ipsorum, * et arcus eorum confringentur.
36:16 Melius est modicum, quod habet iustus, * quam opulentia impiorum magna;
36:17 Nam bracchia impiorum confringentur, * iustos autem sustentat Dominus.
36:18 Dominus curat de vita proborum, * et hereditas eorum in aeternum erit.
36:19 Non confundentur tempore calamitatis, et diebus famis saturabuntur. * Impii vero peribunt,
36:20 Et inimici Domini ut decor pratorum marcescent, * quaemadmodum fumus evanescent.
36:21 Mutuatur impius et non reddit, * iustus autem miseretur et donat.
36:22 Nam, quibus benedixerit, possidebunt terram, * et quibus maledixerit, destruentur.
36:23 A Domino gressus hominis firmantur, * et viam eius acceptam habet.
36:24 Etsi ceciderit, non prosternitur, * quia Dominus sustinet manum eius.
36:25 Puer fui, et iam sum senex, * et non vidi iustum derelictum, nec semen eius mendicans panem.
36:26 Omni tempore miseretur et commodat; * et semini illius benedicetur.
36:27 Recede a malo, et fac bonum, * ut maneas in sempiternum.
36:28 Nam Dominus diligit iustitiam, * et non derelinquit sanctos suos;
36:29 Improbi destruentur, * et semen impiorum exscindetur.
36:29 Iusti possidebunt terram, * et habitabunt in sempiternum super eam.
36:30 Os iusti eloquitur sapientiam, * et lingua eius effatur rectum.
36:31 Lex Dei eius in corde ipsius, * et non vacillant gressus eius.
36:32 Observat impius iustum, * et studet occidere eum.
36:33 Dominus non derelinquet eum in manu illius, * nec condemnabit eum, cum iudicabitur.
36:34 Confide in Domino, et viam eius observa; et provehet te, ut possideas terram; * excidium impiorum laetus videbis.
36:35 Vidi impium superbientem * et sese expandentem ut cedrum frondosam.
36:36 Et praeterii, et ecce non erat; * et quaesivi eum, et non est inventus.
36:37 Observa probum et considera iustum: * nam posteritas est viro pacifico.
36:38 Peccatores autem exstirpabuntur omnes, * posteritas impiorum exscindetur.
36:39 Salus iustorum a Domino est; * refugium eorum est tempore tribulationis.
36:40 Et adiuvat eos Dominus et liberat eos; * liberat eos ab impiis, et servat eos, quia confugiunt ad eum.
