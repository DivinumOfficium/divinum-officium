144:1 Praedicabo te, Deus meus, rex; * et benedicam nomini tuo in saeculum saeculi,
144:2 Omni die benedicam tibi, * et laudabo nomen tuum in saeculum saeculi.
144:3 Magnus est Dominus et laudabilis valde, * neque explorari potest magnitudo eius.
144:4 Generatio generationi praedicat opera tua, * et annuntiant potentiam tuam.
144:5 Gloriam magnificam maiestatis tuae loquuntur, * et mirabilia tua pervulgant.
144:6 Et potentiam terribilium operum tuorum dicunt, * et magnitudinem tuam enarrant.
144:7 Laudem magnae bonitatis tuae proclamant, * et de iustitia tua exsultant.
144:8 Clemens et misericors est Dominus, * tardus ad iram et gratiae multae.
144:9 Bonus est Dominus universis, * et misericors erga omnia opera sua.
144:10 Celebrent te, Domine, omnia opera tua, * et sancti tui benedicant tibi.
144:11 Gloriam regni tui dicant, * et potentiam tuam loquantur,
144:12 Ut notam faciant filiis hominum potentiam tuam * et gloriam magnifici regni tui.
144:13 Regnum tuum regnum omnium saeculorum, * et dominatio tua manet per universas generationes.
144:14 Fidelis Dominus in omnibus operibus suis, * et sanctus in omnibus operibus suis.
144:15 Dominus sustinet omnes qui cadunt, * et erigit omnes depressos.
144:16 Oculi omnium in te sperant, * et tu das illis escam tempore suo.
144:17 Tu aperis manum tuam, * et satias cum benevolentia omne vivens.
144:18 Iustus est Dominus in omnibus viis suis, * et sanctus in omnibus operibus suis.
144:19 Prope est Dominus omnibus invocantibus eum, * omnibus invocantibus eum sincere.
144:20 Voluntatem timentium se faciet, * et clamorem eorum audiet, et salvabit eos.
144:21 Custodit Dominus omnes qui diligunt eum * et omnes impios disperdet.
144:21 Laudem Domini loquatur os meum, * et omnis caro benedicat nomini sancto eius in saeculum saeculi.
