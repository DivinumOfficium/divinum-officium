34:1 Certa, Domine, contra certantes mecum, * impugna impugnantes me.
34:2 Apprehende clipeum et scutum, * et exsurge in auxilium meum.
34:3 Vibra lanceam et cohibe persequentes me, * dic animae meae: Salus tua ego sum.
34:4 Confundantur et erubescant * qui quaerunt vitam meam,
34:5 Cedant retrorsum et afficiantur pudore * qui cogitant mihi mala.
34:6 Sint velut palea ante ventum, * cum angelus Domini pellet eos.
34:7 Sit via illorum tenebrosa et lubrica, * cum angelus Domini insectabitur eos.
34:8 Nam sine causa tetenderunt mihi rete suum, * sine causa foderunt foveam vitae meae.
34:9 Veniat illis interitus improviso, et rete, quod tetenderunt, capiat ipsos; * in foveam quam foderunt, ipsi cadant.
34:10 Anima autem mea exsultabit in Domino, * laetabitur de auxilio eius.
34:10 Omnes vires meae dicent: * Domine, quis similis tibi,
34:10 Qui eripis miserum a praepotente, * miserum et pauperem a praedatore.
34:11 Surrexerunt testes violenti: * quorum non eram conscius, a me quaerebant.
34:12 Retribuebant mihi mala pro bonis: * desolationem animae meae.
34:13 Ego autem, cum illi aegrotarent, * induebar cilicio,
34:14 Affligebam ieiunio animam meam * et preces intra me fundebam.
34:15 Velut pro amico, pro fratre meo, incedebam tristis. * Velut qui luget matrem, maestus incurvabar.
34:16 Sed cum vacillarem ego, laetati sunt et convenerunt, * convenerunt contra me percutientes inopinantem.
34:17 Dilaniabant me neque cessabant, tentabant me, irridebant mihi * frendentes contra me dentibus suis.
34:17 Domine, quamdiu aspicies? * Eripe animam meam a rugientibus, a leonibus vitam meam.
34:18 Gratias agam tibi in coetu magno, * in populo multo te laudabo.
34:19 Ne gaudeant de me inimici mei iniusti; * ne oculis annuant qui me oderunt sine causa.
34:20 Neque enim quae pacis sunt loquuntur, * et contra quietos terrae fraudes meditantur.
34:21 Et dilatant contra me os suum, * dicunt: Vah! Vah! oculis nostris vidimus!
34:22 Vidisti, Domine! Noli silere, * Domine, noli esse procul a me!
34:23 Expergiscere et evigila ad defensionem meam, * Deus meus et Dominus meus, pro causa mea!
34:24 Iudica me secundum iustitiam tuam, Domine; * Deus meus, ne laetentur de me!
34:25 Ne cogitent in corde suo: Vah! Quod desideravimus! * Ne dicant: Devoravimus eum.
34:26 Confundantur et erubescant omnes simul, * qui laetantur de malis meis;
34:27 Induantur confusione et ignominia, * qui se extollunt contra me.
34:28 Exsultent et laetentur qui favent causae meae, * et dicant semper: Magnificetur Dominus, qui favet saluti servi sui.
34:28 Et lingua mea enuntiabit iustitiam tuam, * perpetuo laudem tuam.
