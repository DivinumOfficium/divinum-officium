105:1 Adjatok hálát az Úrnak, mert jó; * mert örökkévaló az ő irgalmassága. 
105:2 Ki beszéli el az Úr nagytetteit? * ki hirdeti minden ő dicséretét? 
105:3 Boldogok a kik megtartják az itéletet, * és igazságot cselekszenek minden időben. 
105:4 Emlékezzél meg, Uram, rólunk népedhez való jókedvedből; * látogass meg minket a te szabadításoddal, 
105:5 hogy lássuk választottaid jólétét, * hogy vigadjunk néped vigaságában, hogy dicsértessél a te örökségeddel. 
105:6 Vétkeztünk atyáinkkal, * igaztalanúl cselekedtünk, gonoszságot tettünk. 
105:7 Atyáink Egyiptomban nem értették csodáidat, * nem emlékeztek meg a te irgalmad sokaságáról, 
105:8 és boszantottak, menvén a tengerre, * a vörös tengerre. 
105:9 De megszabadította őket nevéért, * hogy kijelentse hatalmasságát. 
105:10 És megdorgálta a vörös tengert, és kiszáradt; * és átvivé őket a mélységeken, mint a pusztán. 
105:11 És kiszabadítá őket a gyűlölők kezéből, * és megmenté őket az ellenség kezéből. 
105:12 És a viz elborította üldözőiket; * egy sem maradt meg azok közől. 
105:13 Akkor hittek az ő igéinek, * és énekelték dicséretét. 
105:14 De hamar elfeledkeztek az ő tetteiről, * és nem vártak tanácsára, 
105:15 és kivánságra gerjedtek a pusztában, * és kisértették Istent a vizetlen helyen. 
105:15 És megadta nekik kérésöket, * és megelégité lelköket. 
105:16 És boszanták Mózest a táborban, * Áront, az Úr szentjét. 
105:17 Megnyilt a föld, és elnyelé Dátant, * és elborítá Abiron csoportját. 
105:18 És tűz gyúladt ki gyűlekezetökben; * és láng égette meg a bűnösöket. 
105:19 És borjút alkottak Hóreben, * és imádták a bálványt. 
105:20 És fölcserélték dicsőségöket * a szénátevő borjú hasonmásával. 
105:21 Elfeledték az Istent, ki megszabadította őket, * ki nagy dolgokat cselekedett Egyiptomban, csodálatosakat Kám földén, rettentőket a vörös tengeren. 
105:22 És kimondá, hogy elveszti őket, * ha Mózes az ő választottja nem állott volna a rés előtt, 
105:23 hogy elfordítsa az ő haragját, hogy el ne veszítse őket. * És semminek tarták a kivánatos földet, 
105:24 nem hittek az ő igéjének, és morgolódtak sátoraikban, * nem hallgattak az Úr szavára. 
105:25 És fölemelte kezét ellenök, * hogy leverje őket a pusztában, 
105:26 és hogy ivadékukat a nemzetek közé vesse, * és elszórja őket a tartományokba, 
105:27 és ők Beelfegor szolgálatára állottak, * és a holtak áldozatait ették, 
105:28 és boszantották őt találmányaikkal; * és a romlás rajtok megsokasodott. 
105:28 De eléállt Fineesz és engesztelést szerzett, * és megszűnt a csapás. 
105:28 És igazságúl tulajdoníttatott neki * nemzedékről nemzedékre mindörökké. 
105:29 És boszantották őt az ellenmondás vizeinél, * és Mózes is bajba kerűlt miattok; mert elkeserítették lelkét, 
105:30 és kétkedve szólt ajakival * Nem írtották ki a nemzeteket, melyekről nekik az Úr szólott. 
105:31 A nemzetek közé vegyűltek, és megtanúlták azok cselekedeteit, és szolgáltak azok bálványainak,* s ez botrányúl lőn nekik. 
105:32 Fiaikat és leányaikat * az ördögöknek áldozták, 
105:33 és kiontották az ártatlan vért, * fiaik és leányaik vérét, kiket Kánaán bálványainak áldoztak. 
105:34 És a föld megfertőztetett vérrel, és undokká lett cselekedeteik által, * és találmányaikkal paráználkodtak. 
105:35 És az Úr haragra gerjedett népe ellen; * és megutálta örökségét. 
105:36 És a nemzetek kezeibe adta őket, * és azok uralkodtak rajtok, kik gyűlölték őket. 
105:37 És nyomorgaták őket ellenségeik, és megaláztattak azok kezei alatt. * Sok ízben megszabadította őket: 
105:38 ezek pedig boszantották őt törekvéseik által, * és megaláztattak gonoszságaikban. 
105:39 És látta, midőn nyomorgattattak, * és meghallgatá könyörgésöket. 
105:40 És megemlékezett szövetségéről, * és megsajnálta őket irgalmának sokasága szerint. 
105:41 És könyörűletre indította irántok mindazokat, * kik foglyokká tették őket. 
105:42 Szabadíts meg minket, Urunk Istenünk! * és gyűjts össze minket a nemzetek közől, 
105:43 hogy hálát adjunk szent nevednek, * és dicsekedjünk a te dicséretedben. 
105:44 Áldott legyen Izrael Ura Istene öröktől fogva mindörökké; * és mondja az egész nép: Úgy legyen! úgy legyen! 
