38:1 Mondám: Megőrzöm útaimat, hogy ne vétkezzem nyelvemmel; 
38:2 őrizet alá vetettem számat, mikor a bűnös ellenem állott. 
38:3 Elnémúltam, és megalázódtam, és hallgattam a jókról: és fájdalmam megújúlt. 
38:4 Szivem fölhevűlt bennem, és elmélkedésemben fölgyúlad a tűz. 
38:5 Szóltam nyelvemmel: Add tudtomra nekem Uram az én végemet, 
38:6 és napjaim száma mennyi, hogy tudjam, mi hiával vagyok. 
38:7 Ime mértékre tetted napjaimat, és az én létem előtted, mint a semmi. 
28:8 Valóban, merő hiúság minden élő ember. 
38:9 Valóban elmúlik az ember, mint az árnykép, és hiába nyugtalankodik; 
38:10 kincseket gyűjt, és nem tudja, kinek gyűjti azokat. 
38:11 És most mi az én várakozásom? nem az Úr-e? mert az én létem nálad vagyon. 
38:12 Minden gonoszságomból szabadíts meg engem, ki a balgatagnak gyalázatúl adtál engem. 
38:13 Elnémúltam, és nem nyitottam föl számat, mert te cselekedted. Vedd el rólam csapásaidat.
38:14 A te kezed erőssége miatt én elfogytam a fenyíték alatt. A gonoszságért dorgálod az embert, 
38:15 és elepeszted az ő lelkét, mint a pókot; Valóban hiába aggódik minden ember. 
38:16 Hallgasd meg, Uram, imádságomat és könyörgésemet, vedd figyelembe könyhullatásimat. 
38:17 Ne némulj el, mert jövevény vagyok én nálad és zarándok, mint atyáim mindnyájan. 
38:18 Engedj nekem, hogy megenyhűljek, mielőtt elmenjek, és többé nem leszek. 
