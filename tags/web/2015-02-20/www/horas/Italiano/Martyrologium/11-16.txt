16 Novembre
_
Santa Gertrude, Vergine, il cui natale si ricorda il giorno seguente.
Ad Edimburgo, nella Scòzia, il natale di santa Margherita Vedova, Regina di Scòzia, celebre per la carità verso i poveri e per la povertà volontaria. La sua festa però si celebra il dieci Giugno.
In Africa i santi Martiri Rufino, Marco, Valérlo e Compagni.
Nello stesso giorno i santi Martiri Elpidio, Marcéllo, Eustòchio e Compagni, dei quali Elpidio, essendo dell'ordine Senatorio e professando in presenza di Giuliano l'Apòstata la fede cristiana con somma costanza, prima insieme coi Compagni fu legato a cavalli indomiti e trascinato, quindi venne gettato nel fuoco, e in tal modo compì il glorioso martirio.
A Liòne, in Frància, il natale di sant'Euchério, Vescovo e Confessore, uomo di mirabile fede e dottrina. Egli dal nobilissimo ordine Senatorio passò alla vita e all'abito religioso, e per lungo tempo, stando volontariamente nascosto in una spelonca, servì a Cristo in orazioni e digiuni; quindi per angelica rivelazione fu solennemente sublimato alla cattedra episcopale di quella città.
A Pàdova san Fidénzio Vescovo.
A Canterbury, in Inghiltérra, sant'Edmondo, Vescovo e Confessore, il quale, mandato in esilio per aver difeso i diritti della sua Chiesa, morì santissimamente a Provins in Sens. Dal Papa Innocénzo quarto fu ascritto nel catalogo dei Santi.
Nello stesso giorno la deposizione di sant'Otmàro Abate.