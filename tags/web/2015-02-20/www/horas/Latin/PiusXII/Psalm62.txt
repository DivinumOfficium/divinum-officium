62:1 Deus, Deus meus es: * sollicite te quaero;
62:2 Te sitit anima mea, * desiderat te caro mea,
62:3 Ut terra arida et sitiens, sine aqua. * sic in sanctuario contemplor te, ut videam potentiam tuam et gloriam tuam.
62:4 Quia melior est gratia tua quam vita, * labia mea praedicabunt te.
62:5 Sic benedicam tibi in vita mea: * in nomine tuo attollam manus meas.
62:6 Sicut adipe et pinguedine satiabitur anima mea, * et labiis exsultantibus laudabit os meum,
62:7 Cum memor ero tui super stratum meum, in vigiliis meditabor de te. * Etenim factus es adiutor meus,
62:8 Et in umbra alarum tuarum exsulto: adhaeret anima mea tibi, * me sustentat dextera tua.
62:9 Qui autem perdere quaerunt animam meam, introibunt in profunda terrae. * Tradentur in manus gladii, portio vulpium erunt.
62:10 Rex vero laetabitur in Deo, gloriabitur omnis qui iurat per eum, * quia obstruetur os loquentium iniqua.
