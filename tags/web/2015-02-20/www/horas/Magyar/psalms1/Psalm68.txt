68:1 Szabadíts meg engem, Isten, * mert behatottak a vizek lelkemig.
68:2 Besüllyedtem a mélységes sárba, * és nincs megállapodás;
68:3 a tenger mélységére jutottam, * és a szélvész elmerített engem.
68:4 Elfáradtam a kiáltásban, torkom elrekedt, * szemeim elbágyadnak, míg az én Istenemben bízom.
68:5 Megsokasodtak fejem hajszálai fölött, * kik engem ok nélkül gyűlölnek;
68:6 megerősödnek ellenségeim, kik igazságtalanul üldöznek engem; * amit nem ragadtam el, meg kell fizetnem.
68:7 Isten, te tudod balgatagságomat; * és vétkeim nincsenek előtted elrejtve.
68:8 Ne piruljanak meg miattam, kik téged várnak, Uram, * erők ura.
68:9 Ne szégyenüljenek meg miattam, * kik téged keresnek, Izrael Istene.
68:10 Mert éretted szenvedem a gyalázatot, * szégyen borítja el orcámat.
68:11 Idegenné lettem atyámfiainál, * és jövevénnyé anyám fiainál.
68:12 Mert a buzgóság házadért megemészt engem; * és a téged gyalázók szidalmai esnek rám.
68:13 Böjtöléssel födöztem lelkemet: * és gyalázatomra lett nekem.
68:13 Öltözetemmé tettem a zsákot: * és közmondássá lettem nekik.
68:13 Ellenem szólának, kik a kapuban ültek; * és rólam éneklének, kik bort ittak.
68:13 Én pedig tehozzád imádkozom, Uram, * legyen ez a tetszés ideje, Istenem,
68:14 irgalmad sokaságában hallgass meg engem, * a te szabadításod igazvolta szerint.
68:15 Ragadj ki engem a sárból, hogy bele ne süllyedjek; * szabadíts meg engem azoktól, kik engem gyűlölnek, és a vizek mélységéből.
68:16 Ne merítsen el engem a víz árja, és ne nyeljen el engem a mélység, * és ne zárja rám száját a kút.
68:17 Hallgass meg engem, Uram, mert kegyes a te irgalmad; * könyörületed sokasága szerint tekints reám.
68:18 És ne fordítsd el orcádat a te szolgádtól; * mert szorongattatom, gyorsan hallgass meg engem.
68:19 Legyen gondod lelkemre, és szabadítsd meg azt; * ellenségeim miatt ments meg engem.
68:20 Te tudod gyalázatomat és megszégyenülésemet * és pirulásomat.
68:21 Színed előtt vannak mindnyájan, kik engem szorongatnak; * szidalmat és ínséget vár szívem.
68:22 És vártam, ki szánakozzék, és nem volt; * és ki megvigasztaljon, és nem találtam.
68:23 És epét adtak nekem eledelül; * és szomjúságomban ecettel itattak engem.
68:24 Legyen az ő asztaluk tőrré előttük, * és visszafizetéssé és botránkozássá.
68:25 Homályosodjanak meg szemeik, hogy ne lássanak, * és hátukat mindenkor görbítsd meg.
68:26 Öntsd ki rájuk haragodat; * és haragod búsulása ragadja meg őket.
68:27 Legyen puszta az ő lakhelyük, * és ne legyen, ki hajlékaikban lakjék.
68:28 Mert akit te megvertél, azt üldözték; * és sebeim fájdalmát többé tették.
68:29 Hagyd vétkezni vétkük felett, * és ne jussanak igazságodba.
68:29 Töröltessenek ki az élők könyvéből, * és az igazakkal ne írassanak be.
68:30 Én szegény vagyok és szenvedő, * a te szabadításod, Isten, fölemel engem.
68:31 Dicsérem az Isten nevét énekkel, * és magasztalom őt dicsérettel.
68:32 S ez kedvesebb lesz Istennek a gyenge borjúnál, * melynek szarvai és körmei kelnek.
68:33 Lássák a szegények, és vigadjanak; * keressétek az Istent, és élni fog lelketek;
68:34 mert az Úr meghallgatja a szegényeket, * és foglyait nem veti meg.
68:35 Dicsérjék őt az egek és a föld, * a tenger és minden, mi azokban mozog.
68:36 Mert az Isten megszabadítja Siont, * és fölépíttetnek Júda városai,
68:37 s ott fognak lakni, * és örökségül veszik azt.
68:37 És szolgáinak ivadéka fogja bírni azt; * és kik szeretik az ő nevét, azok fognak lakni abban.
