[Rank]
Feria Tertia infra Hebdomadam IV in Quadragesima;;Feria major;;2

[Rule]

[Lectio1]
Lectio sancti Evangelii secundum Joannem.
!Joannes 7:14-31
In illo tempore: Jam die festo mediante, ascendit Jesus in templum, et docebat. Et mirabantur Judaei. Et reliqua.
_
Homilia sancti Augustini Episcopi.
!Tract. 29. in Joannem sub init.
Ille qui latebat, docebat, et palam loquebatur, et non tenebatur. Illud enim ut lateret, erat causa exempli, hoc potestatis. Sed cum doceret, mirabantur Judaei. Omnes quidem, quantum arbitror, mirabantur, sed non omnes convertebantur. Et unde admiratio? Quia multi noverant ubi natus, quemadmodum fuerit educatus. Numquam eum viderant litteras discentem: audiebant autem de lege disputantem legis testimonia proferentem, quae nemo posset proferre, nisi legisset, nemo legeret, nisi litteras didicisset: et ideo mirabantur. Eorum autem admiratio, magistro facta est insinuandae altius veritatis occasio. Ex eorum quippe admiratione et verbis, dixit Dominus profundum aliquid, et diligentius inspici et discuti dignum.

[Responsory1]
R. Quid me quaeritis interficere, hominem qui vera locutus sum vobis?
* Si male locutus sum, testimonium perhibe de malo: si autem bene, cur me caedis?
V. Multa bona opera operatus sum vobis: propter quod opus vultis me occidere?
R. Si male locutus sum, testimonium perhibe de malo: si autem bene, cur me caedis?

[Lectio2]
Ex eorum quippe admiratione et verbis, dixit Dominus profundum aliquid, et diligentius inspici et discuti dignum. Quid ergo Dominus respondit eis, admirantibus quomodo sciret litteras, quas non didicerat? Mea, inquit, doctrina non est mea, sed ejus qui misit me. Haec est profunditas prima: videtur enim paucis verbis quasi contraria locutus. Non enim ait: Ista doctrina non est mea: sed, Mea doctrina non est mea. Si non tua, quomodo tua? si tua, quomodo non tua? Tu enim dicis utrumque: et mea doctrina, et non mea.

[Responsory2]
R. Adduxi vos per desertum quadraginta annis ego Dominus, et non sunt attrita vestimenta vestra:
* Manna de caelo plui vobis, et obliti estis me, dicit Dominus.
V. Ego adduxi vos de terra Aegypti, et de domo servitutis liberavi vos.
R. Manna de caelo plui vobis, et obliti estis me, dicit Dominus.

[Lectio3]
Si ergo intueamur diligenter quod ipse in exordio dicit sanctus Evangelista: In principio erat Verbum, et Verbum erat apud Deum, et Deus erat Verbum: inde pendet hujus solutio quaestionis. Quae est doctrina Patris, nisi Verbum Patris? Ipse ergo Christus doctrina Patris, si Verbum Patris. Sed quia Verbum non potest esse nullius, sed alicujus: et suam doctrinam dixit seipsum, et non suam, quia Patris est Verbum. Quid enim tam tuum quam tu? Et quid tam non tuum quam tu, si alicujus est, quod es?

[Responsory3]
@Tempora/Quad4-0:Responsory6

[Ant 2]
Quid me quaeritis * interficere, hominem qui vera locutus sum vobis?

[Oratio 2]
Sacrae nobis, quaesumus Domine, observationis jejunia, et piae conversationis augmentum, et tuae propitiationis continuum praestent auxilium.
$Per Dominum.

[Ant 3]
Nemo in eum misit manum: * quia nondum venerat hora ejus.

[Oratio 3]
Miserere Domine populo tuo, et continuis tribulationibus laborantem propitius respirare concede.
$Per Dominum.
