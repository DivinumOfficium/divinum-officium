68:1 Salvum me fac, Deus, * quoniam venerunt aquae usque ad collum.
68:2 Immersus sum in limo profundi, * et non est, ubi pedem figam;
68:3 Veni in altum aquarum, * et fluctus obruunt me.
68:4 Defessus sum clamando, raucae factae sunt fauces meae; * defecerunt oculi mei, dum exspecto Deum meum.
68:5 Plures sunt quam capilli capitis mei, * qui oderunt me sine causa,
68:6 Validiores quam ossa mea, qui iniuste adversantur mihi; * num, quae non rapui, illa reddam?
68:7 Deus, tu scis insipientiam meam, * et delicta mea te non latent.
68:8 Ne confundantur propter me, qui sperant in te, * Domine, Domine exercituum.
68:9 Ne erubescant propter me, * qui quaerunt te, Deus Israel.
68:10 Etenim propter te sustinui opprobrium, * operuit confusio faciem meam.
68:11 Extraneus factus sum fratribus meis, * et alienus filiis matris meae.
68:12 Nam zelus domus tuae comedit me, * et opprobria exprobrantium tibi ceciderunt super me.
68:13 Afflixi ieiunio animam meam, * et versum est in opprobrium mihi.
68:13 Saccum indui pro vestimento, * et ludibrio factus sum illis.
68:13 Fabulantur contra me qui sedent in porta, * et conviciantur mihi, qui bibunt vinum.
68:13 Mea autem oratio ad te, Domine, * tempore gratiae, Deus;
68:14 Secundum magnam bonitatem tuam exaudi me, * secundum auxilium tuum fidele.
68:15 Eripe me de luto, ne submergar, * libera me ab iis qui me oderunt, et de profundis aquarum.
68:16 Ne obruant me fluctus aquarum, neve absorbeat me profundum, * neve occludat super me puteus os suum.
68:17 Exaudi me, Domine, quia benigna est gratia tua; * secundum multitudinem misericordiae tuae respice in me,
68:18 Neque absconderis faciem tuam a servo tuo; * quoniam tribulor, cito exaudi me.
68:19 Appropinqua ad animam meam, redime eam; * propter inimicos meos libera me.
68:20 Tu scis opprobrium meum et confusionem meam * et ignominiam meam;
68:21 In conspectu tuo sunt omnes qui tribulant me. * Opprobrium fregit cor meum et defeci,
68:22 Et exspectavi commiserantem, sed non fuit, * et consolantes, sed non inveni.
68:23 Et indiderunt in escam meam fel, * et in siti mea potaverunt me aceto.
68:24 Fiat mensa eorum laqueus ipsis, * et amicis tendicula.
68:25 Obscurentur oculi eorum, ne videant, * et lumbi eorum fac semper vacillent.
68:26 Effunde super eos indignationem tuam, * et aestus irae tuae comprehendat eos.
68:27 Habitatio eorum devastetur, * et in tabernaculis eorum ne sit qui habitet.
68:28 Quoniam quem tu percussisti, persecuti sunt, * et dolorem eius quem vulnerasti, adauxerunt.
68:29 Adde culpam ad culpam eorum, * et apud te ne declarentur iusti.
68:29 Deleantur de libro viventium, * et cum iustis ne scribantur.
68:30 Ego autem sum miser et dolens; * auxilium tuum, Deus, tueatur me.
68:31 Laudabo nomen Dei cum cantico, * et praedicabo eum cum gratiarum actione.
68:32 Et placebit Deo magis quam taurus, * quam iuvencus cornutus et ungulatus.
68:33 Videte, humiles, et laetamini, * et reviviscat cor vestrum, qui quaeritis Deum.
68:34 Quia pauperes audit Dominus, * et vinctos suos non contemnit.
68:35 Laudent eum caeli et terra, * maria et quidquid movetur in eis.
68:36 Nam Deus salvabit Sion, * et aedificabit civitates Iuda:
68:37 Et habitabunt ibi * et possidebunt eam.
68:37 Et semen servorum eius hereditabit eam; * et qui diligunt nomen eius, morabuntur in ea.
