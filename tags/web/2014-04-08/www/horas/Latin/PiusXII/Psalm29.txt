29:1 Prædicabo te, Domine, quoniam liberasti me, * nec lætiﬁcasti de me inimicos meos.
29:2 Domine, Deus meus, * clamavi ad te, et sanasti me;
29:3 Domine, eduxisti ab inferis animam meam; * salvasti me e descendentibus in foveam.
29:4 Psallite Domino, sancti ejus; * et gratias agite nomini sancto ejus.
29:5 Nam momento durat ira ejus, * per totam vitam benevolentia ejus.
29:6 Vespere advenit fletus, * et exsultatio mane.
29:7 Ego autem dixi in conﬁdentia mea: * « Non movebor in æternum ».
29:8 Domine, in favore tuo * præstitisti mihi honorem et potentiam;
29:9 Quum abscondisti faciem tuam, * factus sum conturbatus.
29:10 Ad te, Domine, clamo, * et misericordiam Dei mei imploro;
29:11 « Quid lucri erit e sanguine meo, * e descensu meo in foveam?
29:12 An laudabit te pulvis, * aut prædicabit ﬁdelitatem tuam? »
29:13 Audi, Domine, et miserere mei; * Domine, esto adjutor meus.
29:14 Convertisti planctum meum in chorum mihi; * solvisti saccum meum, et cinxisti me lætitia;
29:15 Ut psallat tibi anima mea nec taceat. * Domine Deus meus, in æternum laudabo te.
