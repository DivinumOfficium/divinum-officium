106:1 Celebrate Dominum, quoniam bonus, * quoniam in aeternum misericordia eius.
106:2 Sic dicant qui redempti sunt a Domino, quos redemit de manu inimici, * quosque congregavit ex terris,
106:3 Ex oriente et occasu, * ex aquilone et austro.
106:4 Erraverunt in deserto, in solitudine, * viam ad civitatem habitabilem non invenerunt.
106:5 Esuriebant et sitiebant, * vita eorum deficiebat in ipsis.
106:6 Et clamaverunt ad Dominum in angustiis suis; * a tribulationibus eorum eripuit eos.
106:7 Et duxit eos via recta, * ut venirent in civitatem habitabilem.
106:8 Gratias agant Domino pro misericordia eius, * et pro mirabilibus eius erga filios hominum,
106:9 Quia satiavit animam famelicam, * et animam esurientem implevit bonis.
106:10 Sederunt in tenebris et in obscuro, * ligati miseria et ferro.
106:11 Nam rebellaverant contra eloquia Dei, * et despexerant consilium Altissimi.
106:12 Et humiliavit aerumnis cor eorum, * vacillarunt nec fuit qui subveniret.
106:13 Et clamaverunt ad Dominum in angustiis suis; * a tribulationibus eorum liberavit eos.
106:14 Et eduxit eos e tenebris et ex obscuro, * et vincula eorum disrupit.
106:15 Gratias agant Domino pro misericordia eius, * et pro mirabilibus eius erga filios hominum,
106:16 Quod confregit portas aereas * et vectes ferreos contrivit.
106:17 Aegrotabant propter iniquitatem suam, * et propter delicta sua affligebantur;
106:18 Omnem escam abominabatur anima eorum, * et appropinquaverunt ad portas mortis.
106:19 Et clamaverunt ad Dominum in angustiis suis; * a tribulationibus eorum liberavit eos.
106:20 Misit verbum suum, ut sanaret eos, * et ex interitu eriperet eos.
106:21 Gratias agant Domino pro misericordia eius, * et pro mirabilibus eius erga filios hominum.
106:22 Et sacrificent sacrificia laudis * et enarrent opera eius cum exsultatione.
106:23 Qui descenderant navibus in mare, * mercaturam facturi in aquis magnis,
106:24 Hi viderunt opera Domini, * et mirabilia eius in pelago.
106:25 Dixit, et concitavit ventum procellosum, * qui in altum extulit undas eius.
106:26 Ascendebant usque ad caelos, descendebant usque ad ima; * anima eorum tabescebat in malis.
106:27 Titubabant et nutabant ut ebrii; * et absorpta est omnis peritia eorum.
106:28 Et clamaverunt ad Dominum in angustiis suis, * et e tribulationibus eorum eduxit eos.
106:29 Sedavit procellam in auram lenem, * et conticuerunt fluctus maris.
106:30 Et laetati sunt, quod siluerunt, * et deduxit eos ad portum optatum.
106:31 Gratias agant Domino pro misericordia eius, * et pro mirabilibus eius erga filios hominum.
106:32 Et celebrent eum in coetu populi, * et in consessu seniorum laudent eum.
106:33 Convertit flumina in desertum, * et fontes aquarum in terram sitientem,
106:34 Terram frugiferam in salsuginem, * propter malitiam habitantium in ea.
106:35 Convertit desertum in lacum aquarum, * et terram aridam in fontes aquarum.
106:36 Et collocavit illic esurientes, * et condiderunt civitatem habitabilem.
106:37 Et seminaverunt agros et plantaverunt vineas, * et obtinuerunt proventus frugum.
106:38 Et benedixit eis et multiplicati sunt valde, * et pecora non pauca tribuit eis.
106:39 Et pauci facti sunt et abiecti * ob pressuram malorum et afflictionis;
106:40 Sed qui effundit contemptum super principes * eosque errare facit per invia deserta,
106:41 Sublevavit egenum de miseria, * et familias fecit numerosas ut greges.
106:42 Vident recti et laetantur, * et omnis malitia claudit os suum.
106:43 Quis est sapiens, qui observet haec, * et probe perpendat misericordias Domini?
