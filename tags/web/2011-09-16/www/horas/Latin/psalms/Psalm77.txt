77:1 (intellectus Asaph) adtendite populus meus legem meam inclinate aurem vestram in verba oris mei
77:2 aperiam in parabola os meum eloquar propositiones ab initio
77:3 quanta audivimus et cognovimus ea et patres nostri narraverunt nobis
77:4 non sunt occultata a filiis eorum in generationem alteram narrantes laudes Domini et virtutes eius et mirabilia eius quae fecit
77:5 et suscitavit testimonium in Iacob et legem posuit in Israel quanta mandavit patribus nostris nota facere ea filiis suis
77:6 ut cognoscat generatio altera filii qui nascentur et exsurgent et narrabunt filiis suis
77:7 ut ponant in Deo spem suam et non obliviscantur opera Dei et mandata eius exquirant
77:8 ne fiant sicut patres eorum generatio prava et exasperans generatio quae non direxit cor suum et non est creditus cum Deo spiritus eius
77:9 filii Effrem intendentes et mittentes arcus conversi sunt in die belli
77:10 non custodierunt testamentum Dei et in lege eius noluerunt ambulare
77:11 et obliti sunt benefactorum eius et mirabilium eius quae ostendit eis
77:12 coram patribus eorum quae fecit mirabilia in terra Aegypti in campo Taneos
77:13 interrupit mare et perduxit eos statuit aquas quasi utrem
77:14 et deduxit eos in nube diei et tota nocte in inluminatione ignis
77:15 interrupit petram in heremo et adaquavit eos velut in abysso multa
77:16 et eduxit aquam de petra et deduxit tamquam flumina aquas
77:17 et adposuerunt adhuc peccare ei in ira excitaverunt Excelsum in inaquoso
77:18 et temptaverunt Deum in cordibus suis ut peterent escas animabus suis
77:19 et male locuti sunt de Deo dixerunt numquid poterit Deus parare mensam in deserto
77:20 quoniam percussit petram et fluxerunt aquae et torrentes inundaverunt numquid et panem potest dare aut parare mensam populo suo
77:21 ideo audivit Dominus et distulit et ignis accensus est in Iacob et ira ascendit in Israel
77:22 quia non crediderunt in Deo nec speraverunt in salutare eius
77:23 et mandavit nubibus desuper et ianuas caeli aperuit
77:24 et pluit illis manna ad manducandum et panem caeli dedit eis
77:25 panem angelorum manducavit homo cibaria misit eis in abundantiam
77:26 transtulit austrum de caelo et induxit in virtute sua africum
77:27 et pluit super eos sicut pulverem carnes et sicut harenam maris volatilia pinnata
77:28 et ceciderunt in medio castrorum eorum circa tabernacula eorum
77:29 et manducaverunt et saturati sunt nimis et desiderium eorum adtulit eis
77:30 non sunt fraudati a desiderio suo adhuc escae eorum erant in ore ipsorum
77:31 et ira Dei ascendit in eos et occidit pingues eorum et electos Israel inpedivit
77:32 in omnibus his peccaverunt adhuc et non crediderunt mirabilibus eius
77:33 et defecerunt in vanitate dies eorum et anni eorum cum festinatione
77:34 cum occideret eos quaerebant eum et revertebantur et diluculo veniebant ad Deum
77:35 et rememorati sunt quia Deus adiutor est eorum et Deus excelsus redemptor eorum est
77:36 et dilexerunt eum in ore suo et lingua sua mentiti sunt ei
77:37 cor autem ipsorum non erat rectum cum eo nec fideles habiti sunt in testamento eius
77:38 ipse autem est misericors et propitius fiet peccatis eorum et non perdet eos et abundabit ut avertat iram suam et non accendet omnem iram suam
77:39 et recordatus est quia caro sunt spiritus vadens et non rediens
77:40 quotiens exacerbaverunt eum in deserto in ira concitaverunt eum in inaquoso
77:41 et conversi sunt et temptaverunt Deum et Sanctum Israel exacerbaverunt
77:42 non sunt recordati manus eius die qua redemit eos de manu tribulantis
77:43 sicut posuit in Aegypto signa sua et prodigia sua in campo Taneos
77:44 et convertit in sanguine flumina eorum et imbres eorum ne biberent
77:45 misit in eos cynomiam et comedit eos et ranam et disperdit eos
77:46 et dedit erugini fructus eorum et labores eorum lucustae
77:47 et occidit in grandine vineam eorum et moros eorum in pruina
77:48 et tradidit grandini iumenta eorum et possessionem eorum igni
77:49 misit in eos iram indignationis suae indignationem et iram et tribulationem inmissionem per angelos malos
77:50 viam fecit semitae irae suae non pepercit a morte animarum eorum et iumenta eorum in morte conclusit
77:51 et percussit omne primitivum in terra Aegypti primitias laborum eorum in tabernaculis Cham
77:52 et abstulit sicut oves populum suum et perduxit eos tamquam gregem in deserto
77:53 et deduxit eos in spe et non timuerunt et inimicos eorum operuit mare
77:54 et induxit eos in montem sanctificationis suae montem quem adquisivit dextera eius et eiecit a facie eorum gentes et sorte divisit eis terram in funiculo distributionis
77:55 et habitare fecit in tabernaculis eorum tribus Israel
77:56 et temptaverunt et exacerbaverunt Deum excelsum et testimonia eius non custodierunt
77:57 et averterunt se et non servaverunt pactum quemadmodum patres eorum conversi sunt in arcum pravum
77:58 et in ira concitaverunt eum in collibus suis et in sculptilibus suis ad aemulationem eum provocaverunt
77:59 audivit Deus et sprevit et ad nihilum redegit valde Israel
77:60 et reppulit tabernaculum Selo tabernaculum suum ubi habitavit in hominibus
77:61 et tradidit in captivitatem virtutem eorum et pulchritudinem eorum in manus inimici
77:62 et conclusit in gladio populum suum et hereditatem suam sprevit
77:63 iuvenes eorum comedit ignis et virgines eorum non sunt lamentatae
77:64 sacerdotes eorum in gladio ceciderunt et viduae eorum non plorabuntur
77:65 et excitatus est tamquam dormiens Dominus tamquam potens crapulatus a vino
77:66 et percussit inimicos suos in posteriora obprobrium sempiternum dedit illis
77:67 et reppulit tabernaculum Ioseph et tribum Effrem non elegit
77:68 et elegit tribum Iuda montem Sion quem dilexit
77:69 et aedificavit sicut unicornium sanctificium suum in terra quam fundavit in saecula
77:70 et elegit David servum suum et sustulit eum de gregibus ovium de post fetantes accepit eum
77:71 pascere Iacob servum suum et Israel hereditatem suam
77:72 et pavit eos in innocentia cordis sui et in intellectibus manuum suarum deduxit eos
