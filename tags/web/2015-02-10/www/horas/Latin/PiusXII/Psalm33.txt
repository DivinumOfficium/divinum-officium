33:1 Benedicam Domino omni tempore; * semper laus eius in ore meo.
33:2 In Domino glorietur anima mea: * audiant humiles, et laetentur.
33:3 Magnificate Dominum mecum; * et extollamus nomen eius simul.
33:4 Quaesivi Dominum, et exaudivit me; * et ex omnibus timoribus meis eripuit me.
33:5 Aspicite ad eum, ut exhilaremini, * et facies vestrae ne erubescant.
33:6 Ecce, miser clamavit, et Dominus audivit, * et ex omnibus angustiis eius salvavit eum.
33:7 Castra ponit angelus Domini * circa timentes eum, et eripit eos.
33:8 Gustate, et videte, quam bonus sit Dominus; * beatus vir qui confugit ad eum.
33:9 Timete Dominum, sancti eius, * quia non est inopia timentibus eum.
33:10 Potentes facti sunt pauperes et esurierunt; * quaerentes autem Dominum nullo bono carebunt.
33:12 Venite, filii, audite me; * timorem Domini docebo vos.
33:13 Quis est homo qui diligit vitam, * desiderat dies, ut bonis fruatur?
33:14 Cohibe linguam tuam a malo, * et labia tua a verbis dolosis.
33:15 Recede a malo, et fac bonum; * quaere pacem, et sectare eam.
33:16 Oculi Domini respiciunt iustos, * et aures eius clamorem eorum.
33:17 Vultus Domini aversatur facientes mala, * ut deleat de terra memoriam eorum.
33:18 Clamaverunt iusti, et Dominus exaudivit eos; * et ex omnibus angustiis eorum eripuit eos.
33:19 Prope est Dominus contritis corde, * et confractos spiritu salvat.
33:20 Multa sunt mala iusti; * sed ex omnibus eripit eum Dominus.
33:21 Custodit omnia ossa eius: * non confringetur ne unum quidem.
33:22 In mortem agit impium malitia, * et qui oderunt iustum, punientur.
33:23 Dominus liberat animas servorum suorum, * neque punietur, quicumque confugerit ad eum.
