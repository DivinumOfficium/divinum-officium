(Anna éneke * 1Sám 2:1-16)
2:1 Örvend az én szívem az Úrban, * és szarvam fölmagasztaltatott Istenemben;
2:2 megnyílik, szájam ellenségeimre; * mert vigadok szabadításodban.
2:3 Nincs oly szent, mint az Úr; mert nincs is más kívüled, * és nincs oly erős, mint a mi Istenünk.
2:4 Ne szaporítsatok kevély szókat, * dicsekedvén:
2:5 távozzanak el a régiek szájatokból; mert tudományok Istene az Úr, * és előtte tárvák a gondolatok.
2:6 Az erősök kézíja meggyőzetett, * és az erőtlenek felöveztettek erősséggel.
2:7 Kik azelőtt jóllaktak, kenyérért bérbe adták magukat, * és az éhezők megelégíttettek;
2:8 sőt a magtalan is sokat szült, * és kinek sok fia vala, megerőtlenedett.
2:9 Az Úr öl és elevenít, * levisz a poklokra és visszahoz.
2:10 Az Úr szegénnyé tesz és gazdagít, * megaláz és fölemel.
2:11 Felkölti a porból a szűkölködőt, * és a szemétből fölemeli a szegényt,
2:12 hogy a fejedelmekkel üljön, * és a dicsőség székét bírja.
2:13 Mert az Úréi a föld sarkai, * és azokra helyezte a világot.
2:14 Szentjeinek lábait megőrzi, és az istentelenek a sötétben elnémulnak; * mert nem a maga erősségében erős a férfiú.
2:15 Az Urat rettegik ellenségei, * és rájuk dörög az egekben;
2:16 az Úr megítéli a föld határait, és uralmat ad királyának, * és fölkentjének szarvát fölemeli.
