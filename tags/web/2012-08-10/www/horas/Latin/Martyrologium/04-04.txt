Pridie Nonas Aprilis
_
Hispali, in Hispania, sancti Isidori Episcopi, Confessoris et Ecclesiae Doctoris, sanctitate et doctrina conspicui; qui zelo catholicae fidei et ecclesiasticae observantia disciplinae Hispanias illustravit.
Mediolani depositio sancti Ambrosii Episcopi, Confessoris et Ecclesiae Doctoris; cujus studio, inter cetera doctrinae et miraculorum insignia, tempore Arianae perfidiae, tota fere Italia ad catholicam fidem conversa est. Ipsius tamen festivitas septimo Idus Decembris potissimum recolitur, quo die Episcopus Mediolanensis ordinatus est.
Thessalonicae sanctorum Martyrum Agathopodis Diaconi, et Theoduli Lectoris, qui, sub Maximiano Imperatore et Faustino Praeside, ob Christianae fidei confessionem, in mare, alligato ad collum saxo, demersi sunt.
Constantinopoli sancti Platonis Monachi, qui pluribus annis adversus haereticos, sanctarum Imaginum effractores, invicto animo decertavit.
In Palaestina sancti Zosimi Anachoretae, qui funus sanctae Mariae Aegyptiacae curavit.
Panormi sancti Benedicti a sancto Philadelpho, ob corporis nigredinem cognomento Nigri, ex Ordine Minorum, Confessoris, qui, signis et virtutibus clarus, in Domino quievit, et a Pio Septimo, Pontifice Maximo, in Sanctorum numerum relatus est.
