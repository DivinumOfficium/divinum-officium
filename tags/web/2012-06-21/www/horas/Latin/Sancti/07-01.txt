[Rank]
Pretiosissimi Sanguinis Domini Nostri Jesu Christi;;Duplex I classis;;6;;

[Rule]
proprium
9 lectiones
Psalmi Dominica
Antiphonas horas
Psalm5 Vespera=116
Psalm5 Vespera3=147
Festum Domini

[Ant Vespera]
Quis est iste * qui venit de Edom, tinctis vestibus de Bosra? iste formosus in stola sua.
Ego * qui loquor justitiam, et propugnator sum ad salvandum.
Vestitus erat * veste aspersa sanguine, et vocatur nomen ejus Verbum Dei.
Quare ergo * rubrum est indumentum tuum, et vestimenta tua sicut calcantium in torculari?
Torcular * calcavi solus, et de Gentibus non est vir mecum.

[Capitulum Vespera]
!Heb 9:11-12
v. Fratres: Christus assistens Pontifex futurorum bonorum, per amplius et perfectius tabernaculum non manufactum, id est, non hujus creationis: neque per sanguinem hircorum aut vitulorum, sed per proprium sanguinem introivit semel in Sancta, aeterna redemptione inventa.
$Deo gratias

[Hymnus Vespera]
v. Festivis resonent compita vocibus,
Cives laetitiam frontibus explicent;
Taedis flammiferis ordine prodeant
Instructi pueri et senes.
_
Quem dura moriens Christus in arbore
Fudit multiplici vulnere sanguinem,
Nos facti memores dum colimus, decet
Saltem fundere lacrimas.
_
Humano generi pernicies gravis
Adami veteris crimine contigit:
Adami integritas et pietas novi
Vitam reddidit omnibus.
_
Clamorem validum summus ab aethere
Languentis Geniti si Pater audiit,
Placari potius sanguine debuit,
Et nobis veniam dare.
_
Hoc quicumque stolam sanguine proluit,
Abstergit maculas; et roseum decus,
Quo fiat similis protinus Angelis,
Et Regi placeat, capit.
_
A recto instabilis tramite postmodum
Se nullus retrahat, meta sed ultima
Tangatur; tribuet nobile praemium,
Qui cursum Deus adjuvat.
_
Nobis propitius sis, Genitor potens,
Ut quos unigenae sanguine Filii
Emisti, et placido Flamine recreas,
Caeli ad culmina transferas.
Amen.

[Versum 1]
V. Redemisti nos Domine in sanguine tuo.
R. Et fecisti nos Deo nostro regnum.

[Ant 1]
Accessistis * ad Sion montem, et civitatem Dei viventis, Jerusalem caelestem, et Testamenti novi mediatorem Jesum, et sanguinis aspersionem melius loquentem quam Abel.

[Oratio]
Omnipotens sempiterne Deus, qui unigenitum Filium tuum mundi Redemptorem constituisti. ac ejus Sanguine placari voluisti: concede, quaesumus, salutis nostrae pretium solemni cultu ita venerari, atque a praesentis vitae malis ejus virtute defendi in terris; ut fructu perpetuo laetemur in caelis.
$Per eumdem

[Invit]
Christum Dei Filium, qui suo nos redemit sanguine, * Venite adoremus.

[Hymnus Matutinum]
v. Ira justa Conditoris,
Imbre aquarum vindice,
Criminosum mersit orbem
Noë in arca sospite:
Mira tandem vis amoris
Lavit orbem sanguine.
_
Tam salubri terra felix
Irrigata pluvia,
Ante spinas quae scatebat,
Germinavit flosculos:
Inque nectaris saporem
Transiere absynthia.
_
Triste protinus venenum
Dirus anguis posuit,
Et cruenta belluarum
Desiit ferocia:
Mitis Agni vulnerati
Haec fuit victoria.
_
O scientiae supernae
Altitudo impervia!
O suavitas benigni
Praedicanda pectoris!
Servus erat morte dignus,
Rex luit poenam optimus.
_
Quando culpis provocamus
Ultionem judicis,
Tunc loquentis protegamur
Sanguinis praesentia:
Ingruentium malorum
Tunc recedant agmina.
_
Te redemptus laudet orbis
Grata servans munera,
O salutis sempiternae
Dux et Auctor inclyte,
Qui tenes beata regna
Cum Parente et Spiritu.
Amen.

[Ant Matutinum]
Postquam consummati sunt * dies octo, ut circumcideretur Puer, vocatum est nomen ejus Jesus;;2
Factus in agonia, * prolixius orabat, et factus est sudor ejus sicut guttae sanguinis decurrentis in terram;;3
Judas, qui eum tradidit, * poenitentia ductus, retulit triginta argenteos, dicens: Peccavi, tradens sanguinem justum;;15
V. Redemisti nos Domine.
R. In sanguine tuo.
Pilatus * volens populo satisfacere, tradidit illis Jesum flagellis caesum;;22
Videns autem * quia nihil proficeret, accepta aqua, lavit manus coram populo, dicens: Innocens ego sum a sanguine Justi hujus;;29
Et respondens * universus populus, dixit: Sanguis ejus super nos, et super filios nostros;;63
V. Sanguis Jesu Christi Filii Dei.
R. Emundat nos ab omni peccato.
Exivit ergo Jesus * portans coronam spineam, et purpureum vestimentum. Et dixit eis: Ecce homo;;73
Et bajulans sibi crucem, * exivit in eum, qui dicitur Calvariae, locum: ubi crucifixerunt eum;;87
Ut viderunt eum jam mortuum, * non fregerunt ejus crura, sed unus militum lancea latus ejus aperuit, et continuo exivit sanguis et aqua;;93
V. Christus dilexit nos.
R. Et lavit nos a peccatis nostris in sanguine suo.

[Lectio1]
De Epistola beati Pauli Apostoli ad Hebraeos.
!Heb 9:11-15
11 Christus assistens Pontifex futurorum bonorum, per amplius et perfectius tabernaculum, non manufactum, id est, non hujus creationis:
12 neque per sanguinem hircorum aut vitulorum, sed per proprium sanguinem introivit semel in Sancta, aeterna redemptione inventa.
13 Si enim sanguis hircorum et taurorum, et cinis vitulae aspersus inquinatos sanctificat ad emundationem carnis:
14 quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi?
15 Et ideo novi Testamenti mediator est: ut morte intercedente, in redemptionem earum praevaricationum, quae erant sub priori testamento, repromissionem accipiant qui vocati sunt aeternae hereditatis.

[Responsory1]
R. Jesus, ut sanctificaret per suum sanguinem populum, extra portam passus est:
* Exeamus igitur ad eum extra castra, improperium ejus portantes.
V. Nondum enim usque ad sanguinem restitistis adversus peccatum repugnantes.
R. Exeamus igitur ad eum extra castra, improperium ejus portantes.

[Lectio2]
!Heb 9:16-22
16 Ubi enim testamentum est, mors necesse est intercedat testatoris.
17 Testamentum enim in mortuis confirmatum est: alioquin nondum valet, dum vivit qui testatus est.
18 Unde nec primum quidem sine sanguine dedicatum est.
19 Lectio enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit,
20 dicens: Hic sanguis Testamenti, quod mandavit ad vos Deus.
21 Etiam tabernaculum et omnia vasa ministerii sanguine similiter aspersit,
22 et omnia pene in sanguine secundum legem mundantur: et sine sanguinis effusione non fit remissio.

[Responsory2]
R. Moyses sumptum sanguinem respersit in populum,
* Et ait: Hic est sanguis foederis, quod pepigit Dominus vobiscum.
V. Fide celebravit Pascha et sanguinis effusione, ne qui vastabat primitiva, tangeret eos.
R. Et ait: Hic est sanguis foederis, quod pepigit Dominus vobiscum.

[Lectio3]
!Heb 10:19-24
19 Habentes itaque, fratres, fiduciam in introitu sanctorum in sanguine Christi,
20 quam initiavit nobis viam novam, et viventem per velamen, id est, carnem suam,
21 et sacerdotem magnum super domum Dei:
22 accedamus cum vero corde in plenitudine fidei, aspersi corda a conscientia mala, et abluti corpus aqua munda,
23 teneamus spei nostrae confessionem indeclinabilem (fidelis enim est qui repromisit),
24 et consideremus invicem in provocationem caritatis, et bonorum operum:

[Responsory3]
R. Vos, qui aliquando eratis longe, facti estis prope in sanguine Christi:
* Ipse enim est pax nostra, qui fecit utraque unum.
V. Complacuit per eum reconciliare omnia in ipsum, pacificans per sanguinem crucis ejus, sive quae in terris, sive quae in caelis sunt.
R. Ipse enim est pax nostra, qui fecit utraque unum.
&Gloria
R. Ipse enim est pax nostra, qui fecit utraque unum.

[Lectio4]
Sermo sancti Joannis Chrysostomi.
!Homilia 84. in Joannem, cap. 19.
Vis sanguinis Christi audire virtutem? Redeamus ad ejus exemplum, et priorem typum recordemur, et pristinam Scripturam narremus. In Aegypto, nocte media, Aegyptiis Deus plagam decimam minabatur, ut eorum primogenita deperirent quia primogenitum ejus populum detinebant. Sed ne amata plebs Judaeorum una cum illis periclitaretur, quia unus locus continebat universos, remedium discretionis inventum est. Proinde exemplum mirabile, ut discas in veritate virtutem. Ira divinae indignationis seperabatur, et domos singulas mortifer circuibat. Quid igitur Moyses? Occidite, inquit, agnum anniculum, et sanguine ejus unite januas. Quid ais, Moyses? Sanguis ovis rationalem hominem liberare consuevit? Valde, inquit; non eo quod sanguis est, sed quia Dominici sanguinis per eum demonstratur exemplum.

[Responsory4]
R. In timore incolatus vestri tempore conversamini,
* Scientes quod non corruptibilibus auro, vel argento redempti estis.
V. Sed pretioso sanguine, quasi agni immaculati Christi.
R. Scientes quod non corruptibilibus auro, vel argento redempti estis.

[Lectio5]
Nam sicut regnantium statuae, quae sine causa sunt, et sermone, nonnumquam ad se confugientibus hominibus anima, et ratione decoratis, subvenire consueverunt, non quia sunt aere confectae, sed quia retinent imaginem principalem: ita et sanguis ille, qui irrationalis fuit, animas habentes homines liberavit: non quia sanguis fuit, sed quia hujus sanguinis ostendebat adventum. Et tunc Angelus ille vastator, cum unitos postes, atque aditus pervideret, transjecit gressus, et non est ausus intrare. Nunc ergo si viderit inimicus, non postibus impositum sanguinem typi, sed fidelium ore lucentem sanguinem veritatis Christi, templi postibus dedicatum, multo magis se subtrahet. Si enim Angelus cessit exemplo, quanto magis terrebitur inimicus, si ipsam perspexerit veritatem? Vis et aliam hujus sanguinis scrutari virtutem? Volo. Unde primum cucurrit inspicias, et de quo fonte manavit. De ipsa primum cruce processit: latus illud Dominicum initium fuit. Latus miles aperuit, et templi sancti parietem patefecit; et ego thesaurum praeclarum inveni, et fulgentes divitias me gratulor reperire.

[Responsory5]
R. Empti estis pretio magno:
* Glorificate, et portate Deum in corpore vestro.
V. Pretio empti estis: nolite fieri servi hominum.
R. Glorificate, et portate Deum in corpore vestro.

[Lectio6]
Sic et de illo agno factum est: Judæi ovem occidérunt, et ego fructum de sacraménto cognóvi. De látere sanguis et aqua. Nolo tam fácile, audítor, tránseas tanti secréta mystérii; restat enim mihi mystica atque secretális orátio. Dixi baptísmatis symbolum et mysteriórum, aquam illam et sánguinem demonstráre. Ex his enim sancta fundáta est Ecclésia per lavácri regeneratiónem, et renovatiónem Spíritus Sancti. Per baptísma, inquam, et mystéria, quæ ex látere vidéntur esse proláta. Ex látere ígitur suo Christus ædificávit Ecclésiam, sicut de látere Adam ejus conjux Heva proláta est. Nam hac de causa Paulus quoque testátur dicens: De córpore ejus et de óssibus ejus sumus; latus vidélicet illud signíficans. Nam, sicut de illo látere Deus fecit féminam procreári, sic et de suo látere Christus aquam nobis et sánguinem dedit, unde repararétur Ecclésia. - Recurrénte autem anno ab humáni géneris redemptióne undevícies centenário, quem ad tam ineffábile benefícium recoléndum solémni præ ómnibus sacro Jubilæo summus Póntifex Pius undécimus celebrátum vóluit; ut pretiósi sánguinis quo redémpti sumus, Agni Immaculáti Christi uberióres dimanárent in hómines fructus, ejúsque memória fidélibus, vivídius commendarétur, idem summus Póntifex Pretiosíssimi Sánguinis Dómini nostri Jesu Christi festum, quotánnis ab univérsa Ecclésia peragéndum, ad ritum dúplicem primæ classis evéxit.

[Responsory6]
R. Commendat caritatem suam Deus in nobis:
* Quoniam cum adhuc peccatores essemus, secundum tempus Christus pro nobis mortuus est.
V. Multo igitur magis nunc justificati in sanguine ipsius, salvi erimus ab ira per ipsum.
R. Quoniam cum adhuc peccatores essemus, secundum tempus Christus pro nobis mortuus est.
&Gloria
R. Quoniam cum adhuc peccatores essemus, secundum tempus Christus pro nobis mortuus est.

[Lectio7]
Lectio sancti Evangelii secundum Joannem.
!John 19:30-35
In illo tempore: Cum accepisset Jesus acetum, dixit: Consummatum est. Et inclinato capite, tradidit spiritum. Et reliqua.
_
Homilia sancti Augustini Episcopi.
!Tractatu 120. in Joannem.
Vigilanti verbo Evangelista usus est, ut non diceret: Latus ejus percussit, aut vulneravit, aut quid aliud, sed Aperuit; ut illic quodammodo vitae ostium panderetur, unde sacramenta Ecclesiae manaverunt, sine quibus ad vitam, quae vera vita est, non intratur. Ille sanguis qui fusus est, in remissionem fusus est peccatorum. Aqua illa salutare temperat poculum: haec et lavacrum praestat, et potum. Hoc praenuntiabat quod Noë in latere arcae ostium facere jussus est, quo intrarent animalia, quae non erant diluvio peritura, quibus praefigurabatur Ecclesia. Propter hoc prima mulier facta est de latere viri dormientis, et appellata est vita, materque vivorum. Magnum quippe significavit bonum, ante magnum praevaricationis malum. Hic secundus Adam, inclinato capite, in cruce dormivit, ut inde formaretur ei conjux, quae de latere dormientis effluxit. O mors, unde mortui reviviscunt! Quid isto sanguine mundius? Quid vulnere isto salubrius?

[Responsory7]
R. Hic est, qui venit per aquam et sanguinem, Jesus Christus:
* Non in aqua solum, sed in aqua et sanguine.
V. In die illa erit fons patens domui David, et habitantibus Jerusalem, in ablutionem peccatoris.
R. Non in aqua solum, sed in aqua et sanguine.

[Lectio8]
Tenebantur homines captivi sub diabolo, et daemonibus serviebant, sed redempti sunt a captivitate. Vendere enim se potuerunt, sed redimere non potuerunt. Venit Redemptor, et dedit pretium: fudit sanguinem suum, et emit orbem terrarum. Quaeritis quid emerit? Videte quid dederit, et invenietis quid emerit. Sanguis Christi pretium est. Tanti quid valet? quid, nisi totus orbis? quid, nisi omnes gentes? Valde ingrati sunt pretio suo, aut multum superbi sunt, qui dicunt, aut illud tam parum esse, ut solos Afros emerit, aut se tam magnos esse, pro quibus solis illud sit datum. Non ergo exsultent, non superbiant. Pro toto dedit, quantum dedit.

[Responsory8]
R. Praedestinavit nos Deus in adoptionem filiorum per Jesum Christum,
* In quo habemus redemptionem per sanguinem ejus.
V. Remissionem peccatorum secundum divitias gratiae ejus, quae superabundavit in nobis.
R. In quo habemus redemptionem per sanguinem ejus.
&Gloria
R. In quo habemus redemptionem per sanguinem ejus.

[Lectio9]
Habuit ille sanguinem, unde nos redimeret; et ad hoc accepit sanguinem, ut esset quem pro nobis redimendis effunderet. Sanguis Domini tui, si vis, datus est pro te. Forte enim dicis: Habuit sanguinem Deus meus, quo me redimeret, sed jam, cum passus est, totum dedit; quid illi remansit, quod det et pro me? Hoc est magnum, quia semel dedit, et pro omnibus dedit. Sanguis Christi volenti est salus, nolenti supplicium. Quid ergo dubitas, qui mori non vis, a secunda potius morte liberari? Qua liberaris, si vis tollere crucem tuam, et sequi Dominum; quia ille tulit suam et quaesivit servum
&teDeum

[Ant Laudes]
Hi qui amicti sunt * stolis albis, qui sunt, et unde venerunt?
Hi sunt, * qui venerunt de tribulatione magna; et laverunt stolas suas in sanguine Agni.
Ideo sunt * ante thronum Dei, et serviunt ei die, ac nocte.
Et ipsi vicerunt * draconem propter sanguinem Agni, et propter testamentum Verbi sui.
Beati * qui lavant stolas suas in sanguine Agni

[Capitulum Laudes]
!Heb 9:11-12
v. Fratres: Christus assistens Pontifex futurorum bonorum, per amplius, et perfectius tabernaculum non manufactum, id est, non hujus creationis, neque per sanguinem hircorum, aut vitulorum, sed per proprium sanguinem introivit semel in Sancta, aeterna redemptione inventa.
$Deo gratias

[Hymnus Laudes]
v. Salvete Christi vulnera,
Immensi amoris pignora,
Quibus perennes rivuli
Manant rubentis sanguinis.
_
Nitore stellas vincitis,
Rosas odore et balsama,
Pretio lapillos Indicos,
Mellis favos dulcedine.
_
Per vos patet gratissimum
Nostris asylum mentibus;
Non huc furor minantium
Umquam penetrat hostium.
_
Quot Jesus in praetorio
Flagella nudus excipit!
Quot scissa pellis undique
Stillat cruoris guttulas!
_
Frontem venustam, proh dolor!
Corona pungit spinea,
Clavi retusa cuspide
Pedes manusque perforant.
_
Postquam sed ille tradidit
Amans volensque spiritum,
Pectus feritur lancea,
Geminusque liquor exsilit.
_
Ut plena sit redemptio
Sub torculari stringitur,
Suique Jesus immemor,
Sibi nil reservat sanguinis.
_
Venite, quotquot criminum
Funesta labes inficit:
In hoc salutis balneo
Qui se lavat, mundabitur.
_
Summi ad Parentis dexteram
Sedenti habenda est gratia,
Qui nos redemit sanguine,
Sanctoque firmat Spiritu.
Amen.

[Versum 2]
V. Justificati in sanguine Christi.
R. Salvi erimus ab ira per ipsum.

[Ant 2]
Erit sanguis Agni * vobis in signum, dicit Dominus: et videbo sanguinem, et transibo vos, nec erit in vobis plaga disperdens.

[Commemoratio 2]
@Sancti/06-24:Octava

[Lectio Prima]
!Heb 9:19-20
v. Accipiens Moyses sanguinem vitulorum, et hircorum cum aqua, et lana coccinea, et hyssopo: ipsum quoque librum, et omnem populum aspersit, dicens: Hic sanguis testamenti, quod mandavit ad vos Deus.

[Versum Prima]
Qui tuo nos sanguine redemisti

[Capitulum Tertia]
!Heb 9:11-12
v. Fratres: Christus assistens Pontifex futurorum bonorum, per amplius, et perfectius tabernaculum non manufactum, id est, non hujus creationis, neque per sanguinem hircorum, aut vitulorum, sed per proprium sanguinem introivit semel in Sancta, aeterna redemptione inventa.
$Deo gratias

[Responsory Tertia]
R.br. Redemisti nos Domine * In sanguine tuo.
R. Redemisti nos Domine * In sanguine tuo.
V. Ex omni tribu, et lingua, et populo, et natione.
R. In sanguine tuo.
&Gloria
R. Redemisti nos Domine * In sanguine tuo.
_
V. Sanguis Jesu Christi Filii Dei.
R. Emundat nos ab omni peccato.

[Capitulum Sexta]
!Heb 9:13-14
v. Si sanguis hircorum, et taurorum, et cinis vitulae aspersus inquinatos sanctificat ad emundationem carnis: quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi?
$Deo gratias

[Responsory Sexta]
R.br. Sanguis Jesu Christi Filii Dei * Emundat nos.
R. Sanguis Jesu Christi Filii Dei * Emundat nos.
V. Ab omni peccato.
R. Emundat nos.
&Gloria
R. Sanguis Jesu Christi Filii Dei * Emundat nos.
_
V. Christus dilexit nos.
R. Et lavit nos in sanguine suo

[Capitulum Nona]
!Heb 9:19-20
v. Accipiens Moyses sanguinem vitulorum, et hircorum cum aqua, et lana coccinea, et hyssopo: ipsum quoque librum, et omnem populum aspersit, dicens: Hic sanguis testamenti, quod mandavit ad vos Deus.
$Deo gratias

[Responsory Nona]
R.br. Christus dilexit nos, et lavit nos * In sanguine suo.
R. Christus dilexit nos, et lavit nos * In sanguine suo.
V. Et fecit nos regnum, et sacerdotes Deo, et Patri.
R. In sanguine suo.
&Gloria
R. Christus dilexit nos, et lavit nos * In sanguine suo.
_
V. Justificati in sanguine Christi.
R. Salvi erimus ab ira per ipsum.

[Versum 3]
V. Te ergo quaesumus tuis famulis subveni
R. Quos pretioso sanguine redemisti

[Ant 3]
Habebitis autem * hunc diem in monumentum: et celebrabitis eum solemnem Domino in generationibus vestris cultu sempiterno.
