Septimo Kalendas Maji
_
Romae Litaniae majores ad sanctum Petrum. 
Alexandriae natalis beati Marci Evangelistae. Hic, discipulus et interpres Apostoli Petri, rogatus Romae a fratribus scripsit Evangelium, quo assumpto, perrexit in Aegyptum, primusque Alexandriae Christum annuntians, constituit Ecclesiam; ac postea, pro fide Christi tentus, funibus vinctus et per saxa raptatus, graviter afflictus est; deinde, reclusus in carcere, primo angelica visitatione confortatus est, et demum, ipso Domino sibi apparente, ad caelestia regna vocatus, octavo Neronis anno.
Item Alexandriae sancti Aniani Episcopi, qui, beati Marci discipulus ejusque in Episcopatu successor, clarus virtutibus quievit in Domino.
Antiochiae sancti Stephani, Episcopi et Martyris, qui ab haereticis Synodum Chalcedonensem impugnantibus, multa passus, in Orontem fluvium praecipitatus est, tempore Zenonis Imperatoris.
Syracusis, in Sicilia, sanctorum Martyrum fratrum Evodii, Hermogenis et Callistae.
Laubiis, in Belgio, natalis sancti Ermini, Episcopi et Confessoris.
Antiochiae sanctorum Philonis et Agathopodis Diaconorum, de quibus beatus Ignatius, Episcopus et Martyr, laudabilem in suis epistolis mentionem facit.
