143:1 Benedictus Dominus, Petra mea, * qui docet manus meas proelium, digitos meos bellum,
143:2 Misericordia mea et arx mea, * praesidium meum et liberator meus,
143:3 Clipeus meus et refugium meum, * qui subdit populos mihi.
143:4 Domine, quid est homo, quod curas de eo, * filius hominis, quod de eo cogitas?
143:5 Homo similis est flatui aurae, * dies eius umbrae, quae transit.
143:6 Domine, inclina caelos tuos et descende, * tange montes et fumabunt;
143:7 Fulmina fulmen et disperge eos, * emitte sagittas tuas et conturba eos;
143:8 Porrige manum tuam de alto, * eripe me et libera me ex aquis multis, e manu alienigenarum.
143:8 Quorum os mendacium loquitur * et dextera iurat falsum.
143:9 Deus, canticum novum cantabo tibi, * psalterio decachordo psallam tibi,
143:10 Qui das victoriam regibus, * qui eripuisti David, servum tuum.
143:11 A gladio malo eripe me, et libera me e manu alienigenarum, * quorum os mendacium loquitur, et dextera iurat falsum.
143:12 Filii nostri similes sint plantis, * crescentes in adulescentia sua;
143:13 Filiae nostrae quasi columnae angulares, * sculptae ut columnae templi.
143:14 Horrea nostra sint plena, * copiosa omnibus fructibus;
143:15 Oves nostrae, milies fecundae, in myriadas augeantur in campis nostris; * iumenta nostra sint onusta.
143:15 Ne sit ruptura moenium aut exsilium, * neve planctus in plateis nostris.
143:15 Beatus populus cui sunt talia; * beatus populus, cuius Deus est Dominus.
