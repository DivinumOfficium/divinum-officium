78:1 Deus, venerunt gentes in hereditatem tuam, polluerunt templum sanctum tuum, * redegerunt Ierusalem in ruinas.
78:2 Dederunt corpora servorum turoum escam volatilibus caeli, * carnes sanctorum tuorum bestiis terrae.
78:3 Effuderunt sanguinem eorum ut aquam in circuitu Ierusalem, * neque erat qui sepeliret.
78:4 Facti sumus opprobrium vicinis nostris, * irrisio et ludibrium his qui sunt in circuitu nostro.
78:5 Quousque, Domine? irasceris perpetuo? * Ardebit velut ignis zelus tuus?
78:6 Effunde iram tuam super gentes quae te non agnoscunt, * et super regna quae non invocant nomen tuum.
78:7 Etenim comederunt Iacob, * et habitationem eius vastaverunt.
78:8 Noli recordari contra nos culpas maiorum; cito obveniat nobis misericordia tua: * nam miseri sumus valde.
78:9 Adiuva nos, Deus salutis nostrae, propter gloriam nominis tui, * et libera nos et dimitte peccata nostra propter nomen tuum.
78:10 Quare dicant gentes: Ubi est Deus eorum? * Innotescat inter gentes, coram oculis nostris,
78:11 Ultio sanguinis servorum tuorum, qui effusus est. * Perveniat ad te gemitus captivorum;
78:12 Secundum potentiam bracchii tui * solve addictos morti.
78:13 Et retribue vicinis nostris septies in sinum eorum * opprobrium quo affecerunt te, Domine.
78:14 Nos autem, populus tuus et oves pascuae tuae, * celebrabimus te in aeternum;
78:15 A generatione in generationem * enarrabimus laudem tuam.
