93:1 Deus ultor, Domine, * Deus ultor, affulge.
93:2 Exsurge, qui iudicas terram; * redde, quod merentur, superbis.
93:3 Quousque impii, Domine, * quousque impii gloriabuntur,
93:4 Effutient, loquentur insolenter, * iactabunt se qui patrant iniqua?
93:5 Populum tuum, Domine, conculcant, * et hereditatem tuam affligunt;
93:6 Viduam et peregrinum trucidant, * et occidunt pupillos.
93:7 Et dicunt: Non videt Dominus, * neque advertit Deus Iacob.
93:8 Intellegite, stulti in populo, * et insipientes, quando sapietis?
93:9 Qui plantavit aurem, non audiet? * aut, qui finxit oculum, non videbit?
93:10 Qui erudit gentes, non castigabit? * qui docet homines scientiam?
93:11 Dominus novit cogitationes hominum: * sunt enim inanes.
93:12 Beatus vir, quem erudis, Domine, * et instruis lege tua,
93:13 Ut des ei requiem a diebus malis * donec impio fovea fodiatur.
93:14 Neque enim reiciet Dominus populum suum, * et hereditatem suam non derelinquet;
93:15 Sed ad iustitiam redibit iudicium, * eamque sequentur omnes recti corde.
93:16 Quis consurget pro me contra male agentes? * quis stabit pro me contra patrantes iniqua?
93:17 Nisi Dominus iuvaret me, * brevi habitaret in loco silentii anima mea.
93:18 Cum cogito: Vacillat pes meus, * gratia tua, Domine, me sustentat.
93:19 Cum anxietates multiplicantur in corde meo, * consolationes tuae delectant animam meam.
93:20 Num sociabitur tecum tribunal iniquum, * quod vexationes creat sub specie legis?
93:21 Invadant animam iusti, * et sanguinem innocentem condemnent:
93:22 Dominus certe erit praesidium mihi, * et Deus meus petra refugii mei.
93:23 Et rependet illis iniquitatem eorum, et ipsorum malitia perdet eos, * perdet eos Dominus Deus noster.
