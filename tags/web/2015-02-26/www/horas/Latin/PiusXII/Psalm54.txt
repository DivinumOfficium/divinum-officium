54:1 Auribus percipe, Deus, orationem meam, nec te subtraxeris supplicationi meae, * attende mihi et exaudi me.
54:2 Agitor in angore meo, * et conturbor propter vocem inimici, ob clamorem peccatoris.
54:3 Quoniam inferunt mihi mala * et in ira me infestant.
54:4 Cor meum conturbatur in me, * et pavor mortis cadit super me.
54:5 Timor et tremor veniunt super me, * et operit me horror.
54:6 Et dico: o si haberem pennas sicut columba, * avolarem et quiescerem;
54:7 Ecce, longe discederem, * manerem in deserto.
54:8 Quaererem cito perfugium mihi * a turbine et procella.
54:9 Dissipa, Domine, divide linguas eorum; * nam video violentiam et discordiam in civitate:
54:10 Die ac nocte circumeunt eam super muros eius, * et iniquitas et oppressio sunt in medio eius.
54:11 Insidiae sunt in medio eius, * et de plateis eius non recedunt iniuria et dolus.
54:12 Si inimicus exprobrasset mihi, * sustinuissem utique;
54:13 Si is, qui odit me, contra me insurrexisset, * abscondissem me ab eo.
54:14 Sed eras tu, sodalis meus, * amicus et familiaris meus,
54:15 Quocum dulce habui consortium, * in domo Dei ambulavimus in coetu festivo.
54:16 Irruat mors super illos, * viventes ad inferos descendant,
54:16 Quoniam nequitiae in habitationibus eorum, * in medio eorum!
54:17 Ego autem ad Deum clamabo, * et Dominus salvabit me.
54:18 Vespere et mane et meridie lamentabor et gemam, * et audiet vocem meam.
54:19 Redimet in pacem animam meam ab iis qui me infestant: * nam multi sunt contra me.
54:20 Audiet Deus, deprimetque eos, * qui regnat ab aeterno;
54:21 Neque enim mutantur nec timent Deum: * extendit suas quisque manus contra familiares suos,
54:22 Violat pactum suum. blandior butyro est facies eius,* sed cor eius pugnax.
54:23 Molliores oleo sunt sermones eius, * sed sunt gladii stricti.
54:24 Proice super Dominum curam tuam, et ipse te sustentabit: * non sinet in perpetuum vacillare iustum.
54:24 Et tu, Deus, deduces eos * in puteum interitus;
54:24 Viri sanguinum et dolosi non complebunt dimidium dierum suorum, * ego autem spero in te, Domine.
