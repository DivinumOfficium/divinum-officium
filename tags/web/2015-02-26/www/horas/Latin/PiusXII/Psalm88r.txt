88:1 Gratias Domini * in aeternum cantabo;
88:2 Per omnes generationes * annuntiabo fidelitatem tuam ore meo.
88:3 Dixisti enim: In aeternum fundata est gratia; * in caelo stabilisti fidelitatem tuam.
88:4 Inii foedus cum electo meo; iuravi David, servo meo: * usque in aeternum stabiliam semen tuum,
88:5 Et fundabo in omnes generationes * thronum tuum.
88:6 Caeli mirabilia tua celebrant, Domine, * et fidelitatem tuam in coetu sanctorum.
88:7 Nam quis in nubibus aequabitur Domino, * similis erit Domino inter filios Dei?
88:8 Deus est terribilis in concilio sanctorum, * magnus et tremendus prae omnibus circa eum.
88:9 Domine, Deus exercituum, quis par est tibi? *  Potens es, Domine, et fidelitas tua circumdat te.
88:10 Tu imperas superbiae maris, * tumorem fluctuum eius tu compescis.
88:11 Tu transfixum conculcasti Rahab, * Bracchio potenti tuo dispersisti inimicos tuos.
88:12 Tui sunt caeli, et tua est terra; orbem terrarum et quod eum replet tu fundasti; * aquilonem et austrum tu creasti;
88:13 Thabor et Hermon de nomine tuo exsultant. * Tibi bracchium potens est,
88:14 Firma manus tua, dextera tua erecta. * Iustitia et ius sunt fundamentum throni tui;
88:15 Gratia et fidelitas praecedant te. * Beatus populus qui exsultare novit;
88:16 Ambulant, Domine, in lumine vultus tui, de nomine tuo laetantur semper, * et iustitia tua extolluntur.
88:17 Nam tu es splendor potentiae eorum, * et tuo favore extollitur cornu nostrum.
88:18 Nam Domini est clipeus noster, * et Sancti Israel rex noster.
88:20 Olim locutus es in visione sanctis tuis et dixisti: * imposui coronam potenti; extuli electum de populo.
88:21 Inveni David, servum meum, * oleo sancto meo unxi eum,
88:22 Ut manus mea sit semper cum eo, * et bracchium meum confirmet eum.
88:23 Non decipiet eum inimicus, * neque malignus deprimet eum.
88:24 Sed contundam coram eo adversarios eius, * et, qui oderunt eum, percutiam.
88:25 Fidelitas mea et gratia mea cum ipso; * et in nomine meo extolletur cornu eius.
88:26 Et extendam super mare manum eius, * et super flumina dexteram eius.
88:27 Ipse vocabit me: Pater meus es tu, * Deus meus et petra salutis meae.
88:28 Atque ego primogenitum constituam eum, * celsissimum inter reges terrae.
88:29 In aeternum servabo ei gratiam meam, * et firmum manebit ei foedus meum.
88:30 Et aeternum faciam semen eius, * et thronum eius ut dies caeli.
88:31 Se dereliquerint filii eius legem meam, * neque ambulaverint in praeceptis meis,
88:32 Si violaverint statuta mea, * nec custodierint mandata mea:
88:33 Virga puniam delictum eorum, * et verberibus culpam eorum;
88:34 Sed gratiam meam non subtraham ei, * nec fidem meam fallam.
88:35 Non violabo foedus meum, * neque effatum labiorum meorum mutabo.
88:36 Semel iuravi per sanctitatem meam: Davidi certe non mentiar, * semen eius in aeternum manebit
88:37 Et thronus eius coram me erit ut sol, * ut luna, quae manet in aeternum, testis in caelo fidelis.
