57:1 Num vere dicitis ius, potentes? * Num iudicatis recte, filii hominum?
57:2 Immo in corde iniquitates patratis, * in terra iniustitias dispensant manus vestrae.
57:3 Deviaverunt impii inde a sinu matris, * inde ab utero erraverunt, qui mendacium dicunt.
57:4 Venenum est illis simile veneno serpentis, * veneno aspidis surdae, quae aures suas obturat,
57:5 Ne audiat vocem fascinatorum, * incantatoris incantantis perite.
57:6 Deus, contere dentes eorum in ore ipsorum; * molares leonum confringe, Domine.
57:7 Dissolvantur quasi aquae, quae defluunt; * si dirigunt sagittas suas, sint velut obtusae.
57:8 Transeant sicut limax, quae diffluit, * quasi fetus abortivus mulieris, qui solem non vidit.
57:9 Priusquam ollae vestrae senserint veprem, * dum est viridis, aestus turbinis abripiat eum.
57:10 Laetabitur iustus, cum viderit vindictam, * pedes suos lavabit in sanguine iniqui.
57:11 Et dicent homines: Utique est fructus iusto, * utique est Deus, iudicans in terra.
