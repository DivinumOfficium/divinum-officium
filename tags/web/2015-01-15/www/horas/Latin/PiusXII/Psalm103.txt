103:1 Benedic, anima mea, Domino! * Domine, Deus meus, magnus es valde!
103:2 Maiestatem et decorem indutus es, * amictus lumine sicut pallio.
103:3 Extendisti caelum sicut aulaeum, * exstruxisti super aquas conclavia tua.
103:4 Nubes constituis currum tuum, * ambulas super alas venti.
103:5 Nuntios tuos facis ventos, * et ministros tuos ignem ardentem.
103:6 Fundasti terram super bases eius: * non vacillabit in saeculum saeculi.
103:7 Oceano ut vestimento texisti eam, * super montes steterunt aquae.
103:8 Increpante te fugerunt, * te tonante trepidarunt.
103:9 Ascenderunt montes, descenderunt valles * in locum quem statuisti eis.
103:10 Terminum posuisti, quem non transgrediantur, * ne iterum operiant terram.
103:11 Fontes defluere iubes in rivos * qui manant inter montes,
103:12 Potum praebent omni bestiae agri: * onagri exstinguunt sitim suam;
103:12 Iuxta eos habitant volucres caeli, * inter ramos edunt vocem.
103:13 Rigas montes de conclavibus tuis, * fructu operum tuorum satiatur terra.
103:14 Producis gramen iumentis * et herbam, ut serviat homini,
103:15 Ut trahat panem de terra, * et vinum quod laetificet cor hominis;
103:16 Ut faciem exhilaret oleo, * et panis reficiat cor hominis.
103:17 Saturantur arbores Domini, cedri Libani quas plantavit. * Illic volucres nidum ponunt;
103:18 Ciconiae domus sunt abietes. * Montes excelsi ibicibus, petrae hyracibus perfugium praestant.
103:19 Fecisti lunam ad tempora signanda; * sol cognovit occasum suum.
103:20 Cum facis tenebras et oritur nox, * in ea vagantur omnes bestiae silvae.
103:21 Catuli leonum rugiunt ad praedam, * et petunt a Deo escam sibi.
103:22 Cum oritur sol, recedunt, * et in cubilibus suis recumbunt.
103:23 Homo exit ad opus suum * et ad laborem suum usque ad vesperum.
103:24 Quam multa sunt opera tua, Domine! * Omnia cum sapientia fecisti: plena est terra creaturis tuis.
103:25 Ecce mare magnum et late patens: * illic reptilia sine numero,
103:26 Animalia parva cum magnis. * illic naves perambulant,
103:27 Leviathan, quem fecisti, ut ludat in eo. * Omnia a te exspectant, ut des eis escam tempore suo.
103:28 Dante te eis colligunt; * aperiente te manum tuam, implentur bonis.
103:29 Si abscondis faciem tuam, turbantur; * si aufers spiritum eorum, decedunt et revertuntur in pulverem suum.
103:30 Si emittis spiritum tuum, creantur, * et renovas faciem terrae.
103:31 Gloria Domini sit in aeternum: * laetetur Dominus de operibus suis,
103:32 Qui respicit terram, et tremit; * tangit montes, et fumant.
103:33 Cantabo Domino, donec vivam; * psallam Deo meo, quamdiu ero.
103:34 Iucundum sit ei eloquium meum: * ego laetabor in Domino.
103:35 Tollantur peccatores de terra, et impii ne sint ultra; * benedic, anima mea, Domino! Alleluia.
