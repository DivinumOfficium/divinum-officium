Decimo octavo Kalendas Julii
_
Sancti Basilii, cognomento Magni, Confessoris et Ecclesiae Doctoris, qui Kalendis Januarii obdormivit in Domino, sed hac die potissimum colitur, qua Caesariensis in Cappadocia Episcopus ordinatus est.
Samariae, in Palaestina, sancti Elisei Prophetae, cujus sepulcrum, ubi et Propheta quiescit Abdias, a daemonibus perhorresci sanctus Hieronymus scribit.
Syracusis, in Sicilia, sancti Marciani Episcopi, qui, a beato Petro Apostolo ordinatus Episcopus, ibidem, post Evangelii praedicationem a Judaeis occisus est.
Cordubae, in Hispania, sanctorum Martyrum Anastasii Presbyteri, Felicis Monachi, et Dignae Virginis.
Apud Suessiones, in Galliis, sanctorum Martyrum Valerii et Rufini, qui, in persecutione Diocletiani, a Praeside Rictiovaro, post multa tormenta, jussi sunt decollari.
Constantinopoli sancti Methodii Episcopi.
Viennae, in Gallia, sancti Aetherii Episcopi.
Apud Rhutenos, in Gallia, sancti Quinctiani Episcopi.
