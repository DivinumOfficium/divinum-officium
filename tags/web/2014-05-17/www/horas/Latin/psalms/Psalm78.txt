78:1 (psalmus Asaph) Deus venerunt gentes in hereditatem tuam polluerunt templum sanctum tuum posuerunt Jerusalem in pomorum custodiam
78:2 posuerunt morticina servorum tuorum escas volatilibus caeli carnes sanctorum tuorum bestiis terrae
78:3 effuderunt sanguinem ipsorum tamquam aquam in circuitu Jerusalem et non erat qui sepeliret
78:4 facti sumus obprobrium vicinis nostris subsannatio et inlusio his qui circum nos sunt
78:5 usquequo Domine irasceris in finem accendetur velut ignis zelus tuus
78:6 effunde iram tuam in gentes quae te non noverunt et in regna quae nomen tuum non invocaverunt
78:7 quia comederunt Iacob et locum eius desolaverunt
78:8 ne memineris iniquitatum nostrarum antiquarum cito anticipent nos misericordiae tuae quia pauperes facti sumus nimis
78:9 adiuva nos Deus salutaris noster propter gloriam nominis tui Domine libera nos et propitius esto peccatis nostris propter nomen tuum
78:10 ne forte dicant in gentibus ubi est Deus eorum et innotescat in nationibus coram oculis nostris ultio sanguinis servorum tuorum qui effusus est
78:11 introeat in conspectu tuo gemitus conpeditorum secundum magnitudinem brachii tui posside filios mortificatorum
78:12 et redde vicinis nostris septuplum in sinu eorum inproperium ipsorum quod exprobraverunt tibi Domine
78:13 nos autem populus tuus et oves pascuae tuae confitebimur tibi in saeculum in generationem et generationem adnuntiabimus laudem tuam
