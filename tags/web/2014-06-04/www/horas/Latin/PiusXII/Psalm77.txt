77:1 Ausculta, popule meus, doctrinam meam; * inclinate aures vestras ad verba oris mei.
77:2 Aperiam ad parabolas os meum, * proferam arcana aetatis antiquae.
77:3 Quae audivimus et cognovimus, * et quae patres nostri narraverunt nobis,
77:4 Non occultabimus a filiis eorum, * generationi futurae narrabimus
77:5 Laudes Domini et potentiam eius * et mirabilia quae fecit.
77:6 Statuit enim praeceptum in Iacob * et legem condidit in Israel,
77:7 Ut, quae mandavit patribus nostris, nota facerent filiis suis, * ut cognoscat generatio ventura,
77:8 Filii qui nascentur, * ut surgant et narrent filiis suis,
77:8 Ut ponant in Deo spem suam neque obliviscantur opera Dei, * sed mandata eius observent;
77:8 Neve fiant, sicut patres eorum, * generatio rebellis et contumax:
77:8 Generatio quae cor non habuit rectum, * neque animum Deo fidelem.
77:9 Filii Ephraim pugnantes arcu * terga verterunt die proelii.
77:10 Non servaverunt foedus Dei, * et in lege eius renuerunt ambulare,
77:11 Et obliti sunt opera eius, * et mirabilia eius quae ostendit eis.
77:12 Coram patribus eorum fecit miracula * in terra Aegypti, in campo Taneos.
77:13 Scidit mare et traduxit eos, * et statuit aquas ut aggerem.
77:14 Et duxit eos nube per diem, * per totam noctem lumine ignis.
77:15 Scidit petras in deserto, * et adaquavit eos, ut fluctibus, copiose.
77:16 Et elicuit rivos de petra, * et deduxit, ut flumina, aquas.
77:17 Sed perrexerunt peccare in eum, * offendere Altissimum in deserto.
77:18 Et tentaverunt Deum in cordibus suis, * petentes cibum secundum cupiditatem suam.
77:19 Et locuti sunt contra Deum; * dixerunt: Num poterit Deus parare mensam in deserto?
77:20 Ecce percussit petram, et fluxerunt aquae * et torrentes emanaverunt:
77:21 Num panem quoque poterit dare, * vel parare carnem populo suo?
77:22 Ideo, cum audisset Dominus, furore exarsit, * et ignis accensus est contra Iacob, et ira efferbuit contra Israel,
77:23 Quia non crediderunt in Deum, * nec speraverunt in auxilio eius.
77:24 Sed mandavit nubibus desuper, * et ianuas caeli aperuit,
77:25 Et pluit super eos manna ad manducandum, * et panem caeli dedit eis.
77:26 Panem fortium manducavit homo: * cibaria misit eis ad saturitatem.
77:27 Excitavit Eurum de caelo * et adduxit potentia sua Austrum.
77:28 Et pluit super eos, ut pulverem, carnes, * et, sicut arenam maris, volatilia pennata.
77:29 Et ceciderunt in castra eorum, * circa tabernacula eorum.
77:30 Et manducaverunt, et saturati sunt valde, * et desiderium eorum implevit eis.  Nondum cessaverant a desiderio suo,
77:31 Et escae eorum erant in ore ipsorum, * cum ira Dei efferbuit contra eos,
77:31 Et caedem fecit procerum eorum, * et iuvenes Israel prostravit.
77:32 Sed tamen peccaverunt ultra, * nec crediderunt miraculis eius.
77:33 Et consumpsit velociter dies eorum, * et annos eorum exitio repentino.
77:34 Cum occidebat eos, quaerebant eum, * et conversi requirebant Deum;
77:35 Et recordabantur Deum esse petram suam, * et Deum Altissimum redemptorem suum.
77:36 Sed decipiebant eum ore suo, * et lingua sua mentiebantur ei.
77:37 Et cor eorum non erat rectum cum eo, * nec fideles erant in foedere eius.
77:38 Ipse tamen miserans dimittebat culpam *  nec perdebat eos,
77:39 Et crebro cohibuit iram suam, * neque effudit totum furorem suum.
77:40 Et recordatus est eos esse carnem, * halitum, qui vadat nec revertatur.
77:41 Quoties provocaverunt eum in deserto, * afflixerunt eum in solitudine!
77:41 Et iterum tentaverunt Deum, * et Sanctum Israel exacerbaverunt.
77:42 Non sunt recordati manus eius, * diei quo redemit eos de manu adversarii.
77:43 Quando patravit in Aegypto signa sua, * et prodigia sua in campo Taneos,
77:44 Et convertit in sanguinem flumina eorum * et rivos eorum, ne biberent.
77:45 Misit in eos muscas quae comederunt eos, * et ranas quae infestarunt eos;
77:46 Et dedit brucho proventus eorum, * et fructum laboris eorum locustae.
77:47 Percussit grandine vineas eorum, * et sycomoros eorum pruina.
77:48 Et tradidit grandini iumenta eorum, * et greges eorum fulminibus.
77:49 Misit in eos aestum irae suae, * indignationem et furorem et tribulationem: catervam ministrorum calamitatis.
77:50 Viam aperuit irae suae: non servavit eos a morte, * et animalia eorum tradidit pesti.
77:51 Et percussit omne primogenitum in Aegypto, * primos partus eorum in tabernaculis Cham.
77:52 Et eduxit sicut oves populum suum, * et deduxit eos ut gregem in deserto.
77:53 Et duxit eos securos nec timuerunt, * et inimicos eorum operuit mare.
77:54 Et perduxit eos in terram sanctam suam, * ad montes quos acquisivit dextera eius;
77:55 Et eiecit ante eos gentes, * et sorte attribuit eas in hereditatem,
77:56 Et habitare fecit in tabernaculis earum * tribus Israel.
77:57 Sed tentaverunt et provocaverunt Deum Altissimum, * et praecepta eius non servaverunt.
77:58 Et defecerunt et praevaricati sunt sicut patres eorum, * aberraverunt ut arcus fallax.
77:58 Ad iram lacessiverunt eum excelsis suis, * et sculptilibus suis aemulationem eius excitaverunt.
77:59 Audivit Deus et exarsit furore, * et acriter reiecit Israel.
77:60 Et reliquit habitaculum Silo, * tabernaculum, ubi habitavit inter homines.
77:61 Et tradidit in captivitatem robur suum, * et gloriam suam in manus inimici.
77:62 Et tradidit gladio populum suum, * et contra hereditatem suam exarsit.
77:63 Iuvenes eorum comedit ignis, * et virgines eorum non sunt desponsatae.
77:64 Sacerdotes eorum gladio ceciderunt, * et viduae eorum non ploraverunt.
77:65 Et expergefactus est velut e somno Dominus, * velut bellator victus a vino.
77:66 Et percussit a tergo inimicos suos: * ignominiam aeternam inflixit eis.
77:67 Et reiecit tabernaculum Ioseph, * et tribum Ephraim non elegit.
77:68 Sed elegit tribum Iuda, * montem Sion quem dilexit.
77:69 Et exstruxit, ut caelum, sanctuarium suum, * ut terram, quam fundavit in saecula.
77:70 Et elegit David, servum suum, et tulit eum de caulis ovium: * sequentem lactantes vocavit eum,
77:71 Ut pasceret Iacob, populum suum, * et Israel, hereditatem suam.
77:72 Et pavit eos cum probitate cordis sui, * et prudentia manuum suarum duxit eos.
