20:1 Domine, de potentia tua lætatur rex, * et de auxilio tuo quam vehementer exsultat!
20:2 Desiderium cordis ejus tribuisti ei; * et petitionem labiorum ejus non denegasti.
20:3 Nam benedictionibus faustis prævenisti eum, * imposuisti capiti ejus coronam de auro puro.
20:4 Vitam petiit a te:  tribuisti ei; * longitudinem dierum in sæculum sæculi.
20:5 Magna est gloria ejus auxilio tuo, * majestatem et decorem posuisti super eum.
20:6 Etenim fecisti eum benedictionem in sæculum, * lætiﬁcasti eum gaudio in conspectu tuo.
20:7 Nam rex conﬁdit in Domino, * et propter gratiam Altissimi non commovebitur.
20:8 Superveniat manus tua omnibus inimicis tuis; * dextera tua inveniat eos qui te oderunt.
20:9 Pone eos ut in fornace ignis, quum apparuit facies tua. * Dominus in ira sua consumat eos, et ignis devoret eos.
20:10 Prolem eorum perde de terra, * et semen eorum e ﬁliis hominum.
20:11 Si intentaverint in te malum, * moliti sint dolum, non prævalebunt;
20:12 Nam in fugam convertes eos, * tendes arcum tuum in faciem eorum.
20:13 Exsurge, Domine, in potentia tua! * canemus et celebrabimus fortitudinem tuam.
