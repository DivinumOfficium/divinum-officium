32:1 Exsultate, iusti, in Domino: * rectos decet collaudatio.
32:2 Celebrate Dominum cithara, * psalterio decachordo psallite ei.
32:3 Cantate ei canticum novum, * bene canite ei cum clangore.
32:4 Nam rectum est verbum Domini, * et omne opus eius fidum.
32:5 Diligit iustitiam et ius: * gratia Domini plena est terra.
32:6 Verbo Domini caeli facti sunt, * et spiritu oris eius omne agmen eorum.
32:7 Congregat quasi in utre aquas maris: * ponit in receptaculis fluctus.
32:8 Timeat Dominum omnis terra: * ipsum vereantur omnes incolae orbis.
32:9 Nam ipse dixit et facta sunt; * ipse mandavit et exstiterunt.
32:10 Dominus dissipat consilium nationum; * irritas facit cogitationes populorum.
32:11 Consilium Domini in aeternum manet: * cogitationes cordis eius in generationem et generationem.
32:12 Beata gens, cuius Deus est Dominus: * populus quem elegit in hereditatem sibi.
32:13 De caelis respicit Dominus: * videt omnes filios hominum.
32:14 De loco habitationis suae prospectat * omnes qui habitant terram:
32:15 Qui omnium eorum corda finxit, * qui attendit ad omnia opera eorum.
32:16 Non vincit rex multo exercitu: * bellator non se salvat magno robore.
32:17 Fallax est equus ad victoriam, * et magnitudine roboris sui non salvat.
32:18 Ecce oculi Domini super timentes eum: * in eos qui sperant gratiam eius,
32:19 Ut eruat a morte animas eorum * et alat eos in fame.
32:20 Anima nostra exspectat Dominum: * adiutor et clipeus noster ipse est.
32:21 In illo ergo laetatur cor nostrum, * in nomine sancto eius confidimus.
32:22 Fiat misericordia tua, Domine, super nos, * quemadmodum speramus in te.
