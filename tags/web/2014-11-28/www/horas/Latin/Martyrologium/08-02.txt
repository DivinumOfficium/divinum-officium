Quarto Nonas Augusti
_
Sancti Alfonsi-Mariae de Ligorio, Fundatoris Congregationis a sanctissimo Redemptore nuncupatae, Episcopi sanctae Agathae Gothorum, Confessoris et Ecclesiae Doctoris, qui requievit in Domino pridie hujus diei.
Romae, in coemeterio Callisti, natalis sancti Stephani Primi, Papae et Martyris; qui, in persecutione Valeriani, dum Missae Sacrum perageret, et, supervenientibus militibus, ante altare intrepidus et immobilis coepta mysteria perficeret, in sede sua decollatus est.
Nicaeae, in Bithynia, passio sanctae Theodotae, cum tribus filiis suis. Ex his primogenitum, nomine Evodium, cum Christum fiducialiter confiteretur, fecit primo Nicetius, Consularis Bithyniae, fustibus caedi; deinde matrem, cum omnibus filiis, igne consumi.
In Africa sancti Rutilii Martyris, qui cum saepius, de loco in locum fugiens, persecutionem declinasset, et periculum interdum etiam pecunia redemisset, ex inopinato aliquando comprehensus est, et, Praesidi oblatus, tormentis cruciatur plurimis; demum, ignibus traditus, egregio martyrio coronatur.
Patavii sancti Maximi, ejusdem civitatis Episcopi, qui, miraculis clarus, beato fine quievit.
