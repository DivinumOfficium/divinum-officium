[Officium]
Szerda nagyböjt III. hetében

[Introitus]
!Zsolt 30, 7-8
v. Én az Úrba vetem bizalmamat: ujjongva örvendek irgalmasságodnak; hisz megtekintetted megalázottságomat.
!Zsolt 30, 2
Uram, tebenned remélek! soha meg ne szégyenüljek: igazságodban szabadíts meg és ments meg engem.
&Gloria
v. Én az Úrba vetem bizalmamat: ujjongva örvendek irgalmasságodnak; hisz megtekintetted megalázottságomat.

[Oratio]
Add meg nekünk, kérünk, Urunk; hogy az üdvös böjtből tanulva, az ártalmas bűnöktől is tartózkodjunk és így kegyességedet könnyebben elnyerjük.
$Per Dominum

[Lectio]
Olvasmány Mózes második könyvéből
!Kiv 20:12-24
v. Tiszteld apádat és anyádat, hogy sokáig élj azon a földön, amelyet az Úr, a te Istened ad neked.  Ne ölj.  Ne törj házasságot.  Ne lopj.  Ne tégy hamis tanúságot embertársad ellen.  Ne kívánd el embertársad házát, ne kívánd el embertársad feleségét, sem szolgáját, sem szolgálólányát, sem szarvasmarháját, sem szamarát, sem más egyebet, ami az övé.”  Az egész nép hallotta a mennydörgést, a villámlást, a harsonazengést és látta a füstölgő hegyet. A nép félt, remegett és távol maradt.  Így szóltak Mózeshez: „Te beszélj hozzánk és meghallgatunk. Isten ne szóljon hozzánk, nehogy meghaljunk.”  Mózes így felelt a népnek: „Ne féljetek! Isten azért jött, hogy próbára tegyen és felébressze bennetek az iránta való félelmet, s így elkerüljétek a bűnt.”  A nép távol állott, Mózes azonban bement a sötét felhőbe, ahol Isten volt.  Az Úr így szólt Mózeshez: „Közöld Izrael fiaival: Magatok láttátok, hogy az égből beszéltem hozzátok.  Ezért ne csináljatok mellettem még ezüstisteneket, és ne készítsetek magatoknak aranyisteneket.  Földből építs nekem oltárt, azon mutasd be az égőáldozatot és a közösségi áldozatot, amelyeket juhaidból és szarvasmarháidból hozol. Eljövök hozzád és megáldalak minden helyen, amelyet kiválasztok, hogy nevemről megemlékezzenek.

[Graduale]
!Zsolt 6, 3-4
Könyörülj rajtam, Uram! mert elernyedek: gyógyíts meg, Uram!
V. Csontjaim remegnek és lelkem nagyon szomorú.
_
!Tractus
!Zsolt 102, 10
Uram! ne elkövetett bűneink szerint, és ne gonoszságaink szerint fizess nekünk.
!Zsolt 78, 8-9
Uram! ne emlékezzél meg régi gonoszságainkról: siessen elénk irgalmasságod; mert felette szegények lettünk. (Hic genuflectitur) 
V. Segíts minket, szabadító Istenünk; és neved dicsőségéért ments meg, Uram! minket: és bocsásd meg nevedért bűneinket.

[Evangelium]
Evangélium + szent Máté Apostol kőnyvéből
!Mt 15:1-20
v. Ekkor farizeusok és írástudók keresték fel Jézust Jeruzsálemből, és megkérdezték:  „Miért térnek el tanítványaid az ősök hagyományaitól? Evés előtt ugyanis nem mossák meg a kezüket.”  Így felelt nekik: „Hát ti miért szegitek meg Isten parancsát hagyományotok kedvéért?  Azt mondta az Isten: Tiszteld apádat és anyádat, és: Aki apját vagy anyját gyalázza, halállal lakoljon!  Ti viszont ezt tanítjátok: Annak, aki azt mondja apjának vagy anyjának, hogy amivel segíthetnék rajtad, az áldozati ajándék -,  nem kell segítenie többé apját és anyját. Ezzel hagyományotok kedvéért kijátsszátok az Isten parancsát.  Képmutatók! Találóan jövendölt rólatok Izajás:  Ez a nép ajkával tisztel engem, de a szíve távol van tőlem.  Hamisan tisztelnek, tanításuk csak emberi parancs.”  Akkor odahívta magához a népet, és így szólt hozzájuk: „Figyeljetek ide és értsétek meg!  Nem az szennyezi be az embert, ami a szájába kerül, hanem ami elhagyja a száját, az szennyezi be az embert.”  Erre odamentek hozzá tanítványai, és megkérdezték: „Tudsz róla, hogy a farizeusok e szavak hallatára megbotránkoztak?”  Így válaszolt nekik: „Tövestül kitépnek minden növényt, amelyet nem mennyei Atyám ültetett.  Hagyjátok őket! Vakoknak vak vezetői! De ha vak vezet világtalant, mind a kettő gödörbe esik.”  Péter megkérte: „Magyarázd meg nekünk ezt a példabeszédet!”  „Még mindig nem értitek ti sem? - kérdezte.  Nem értitek, hogy ami a szájba kerül, a gyomorba jut, onnan meg a félreeső helyre?  Az ellenben, ami elhagyja a szájat, a szívből származik, s ez az, ami beszennyezi az embert.  A szívből törnek elő a gonosz gondolatok, a gyilkosság, a házasságtörés, a kicsapongás, a lopás, a hamis tanúság, a káromlás.  Ezek szennyezik be az embert. Az, hogy mosatlan kézzel eszik, nem szennyezi be az embert.”

[Offertorium]
!Zsolt 108, 21
Velem, Uram, bánj nevedért kegyesen: mivel irgalmad jóságos.

[Secreta]
Fogadd, Urunk, kérünk, néped könyörgéseit az áldozati adományokkal együtt s oltalmazz minden veszélytől minket, kik misztériumaidat ünnepeljük.
$Per Dominum

[Communio]
!Zsolt 15, 10
Megmutatod az élet útját nekem, színed előtt örömmel töltesz el engem, Uram.

[Postcommunio]
Szenteljen meg minket, Urunk, a mennyei lakoma, mely bennünket táplált, és minden tévelytől megszabadítva, tegyen a mennyei ígéretek szerint elfogadottakká.
$Per Dominum

[Super populum]
!Oratio super populum
v. Könyörögjünk.
v. Alázzátok meg fejeteket Isten előtt.
V. Engedd, kérünk, mindenható Isten, hogy kik oltalmad kegyelmét keressük, minden rossztól megszabadulva, nyugodt lélekkel szolgáljunk neked.
$Per Dominum