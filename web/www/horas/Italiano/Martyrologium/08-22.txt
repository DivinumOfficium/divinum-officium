22 Agosto
_
Ottava dell'Assunzione della beata Vergine Maria.
Festa del Cuore Immacolato della stessa beata Vergine Maria.
A Roma, sulla via Ostiènse, il natale di san Timòteo Martire, il quale, preso da Tarquinio, Prefetto della città, e straziato con lunga prigionia, e, per non aver voluto sacrificare agli idoli, tre volte flagellato e afflitto con gravissimi supplizi, da ultimo fu decollato.
A Porto Romano sant'Ippòlito Vescovo, chiarissimo per la erudizione, il quale, sotto l'Imperatore Alessandro, per la splendida confessione della fede, gettato, con le mani ed i piedi legati, in una profonda fossa, piena di acqua, ricevette la palma del martirio. Il suo corpo fu sepolto dai Cristiani presso il medesimo luogo.
Ad Autun san Sinforiàno Martire, il quale, al tempo dell'Imperatore Aureliano, non volendo sacrificare agli idoli, prima fu tormentato con battiture, quindi posto in prigione; e alla fine, decapitato, compì il martirio.
A Todi, in Umbria, san Filippo Benizi, Confessore, Fiorentino, propagatore dell'Ordine dei Servi della beata Vergine Maria ed uomo di singolare umiltà, dal Sommo Pontefice Clemènte decimo ascritto nel numero dei Santi. La sua festa si celebra nel giorno seguente.
A Roma sant'Antonino Martire, il quale, confessando francamente di esser Cristiano, dal Giudice Vitèllio fu condannato alla morte, e fu sepolto sulla via Aurèlia dal Sacerdote Rufino.
A Tarso, in Cilicia, la commemorazione dei santi Atanasio, Vescovo e Martire, Antùsa, nobil donna da esso battezzata, e insieme Carisio e Neòfito Martiri, servi della medesima Antùsa, i quali patirono sotto l'Imperatore Valeriàno.
A Porto Romano i santi Martiri Marziale, Saturnino, Epittéto, Maprile e Felice, coi loro Compagni.
A Nicomèdia la passione dei santi Agatónico, Zòtico e Compagni Martiri, sotto l'Imperatore Massimiano ed il Preside Eutolòmio.
A Reims, in Frància, i santi Martiri Màuro e Compagni.
In Spagna i santi Martiri Fabriziàno e Filibèrto.
A Pavia san Gunifòrto Martire.