54:1 Esaudisci, o Dio, la mia preghiera, e non disprezzare la mia supplica. * Volgi a me il tuo sguardo, e ascoltami.
54:2 Sono pieno di tristezza nella mia meditazione: * e son conturbato per la voce del nemico,  e per la persecuzione del peccatore;
54:3 perché mi hanno gettato addosso delle iniquità, * e con ira mi hanno tormentato.
54:4 Il mio cuore mi trema in petto * e un terrore di morte è caduto sopra di me.
54:5 Il timore e il tremore mi han sorpreso, * e le tenebre mi hanno avvolto.
54:6 E ho detto: Chi mi darà ali come una colomba, * e volerò, e avrò riposo?
54:7 Ecco che io sono fuggito lontano, * e mi son fissato nel deserto.
54:8 Aspettavo colui che mi ha salvato * dall'abbattimento di spirito, e dalla procella.
54:9 Disperdili, o Signore, confondi le loro lingue: * perché io ho veduto l'iniquità e la discordia nella città.
54:10 Dì e notte va attorno sulle sue mura l'iniquità: * e nel mezzo di essa la vessazione, e l'ingiustizia.
54:11 E non si parte dalle sue piazze * l' usura e la frode.
54:12 Poiché, se un mio nemico mi avesse maledetto, * certamente lo avrei sopportato.
54:13 E se uno, che mi odiava, avesse parlato contro di me con insolenza, * avrei forse potuto da lui sottrarmi.
54:14 Ma tu, o uomo di un solo spirito con me: * mia guida e mio famigliare;
54:15 tu, che insieme con me prendevi il dolce cibo, * e camminavamo di accordo nella casa di Dio.
54:16 Venga sopra di essi la morte, * e scendano vivi nell'inferno:
54:16 Perché la malvagità è nelle loro case, * e nel loro cuore.
54:17 Ma io gridai al Signore, * e il Signore mi salverà.
54:18 La sera e la mattina e al mezzodì parlerò e gemerò, * ed egli esaudirà la mia voce.
54:19 Libererà in pace l'anima mia da coloro che mi assalgono: * perché sono in molti contro di me.
54:20 Dio mi esaudirà, e li umilierà, * egli che è prima dei secoli.
54:21 Perché non vi è in essi alcun cambiamento, e non hanno timore di Dio. * Egli ha stesa la mano per dare loro la retribuzione.
54:22 Hanno profanato la sua alleanza; furono dispersi dall'ira della sua faccia: * e il suo cuore si è avvicinato (per punirli).
54:23 I suoi discorsi sono più molli dell'olio, * ma pure sono saette.
54:24 Getta nel seno del Signore la cura di te, ed egli ti nutrirà; * non lascerà per sempre il giusto nell'agitazione.
54:24 Ma tu, o Dio, li condurrai * nella fossa di perdizione.
54:24 Gli uomini sanguinari e gli uomini fraudolenti non giungeranno alla metà dei loro giorni * ma io spererò in te, o Signore.
