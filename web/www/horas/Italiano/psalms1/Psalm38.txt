38:1 Io dissi: veglierò sulla mia condotta, * per non peccare colla mia lingua.
38:2 Posi un freno alla mia bocca, * allorché il peccatore si levava contro di me.
38:3 Ammutolii e mi umiliai, e non parlai di cose anche buone: * e si rinnovò il mio dolore.
38:4 Il mio cuore si infiammò dentro di me: * e nella mia meditazione un fuoco si è acceso.
38:5 Dissi colla mia lingua: * Signore fammi conoscere il mio fine,
38:6 e qual sia il numero dei miei giorni, * affinché io sappia quel che mi avanza.
38:7 Ecco, a corta misura tu hai ridotto i miei giorni; * e l’essere mio è come un nulla dinanzi a te.
38:8 Per certo ogni uomo vivente * è una mera vanità.
38:9 Per certo l’uomo passa come un’ombra, * e di più invano si conturba.
38:10 Ammassa tesori; * e non sa per chi egli mette da parte.
38:11 E ora qual è la mia aspettazione? Non è forse il Signore? * Ogni mio bene è in te [o Dio].
38:12 Liberami da tutte le mie iniquità: * tu mi hai reso oggetto di vituperio allo stolto.
38:13 Ammutolii e non apersi la mia bocca, perché tu lo facesti. * Cessa da me i tuoi colpi.
38:14 Sotto la forza della tua mano io venni meno, quando mi correggesti: * tu punisti l’uomo a cagione della [sua] iniquità.
38:15 E facesti consumare come un ragno la sua anima: * per certo l’uomo si conturba indarno.
38:16 Esaudisci, o Signore, la mia preghiera e le mie suppliche: * porgi orecchio alle mie lacrime.
38:17 Non stare in silenzio, perché io sono presso di te uno straniero, un pellegrino, * come tutti i miei padri.
38:18 Dammi sollievo, affinché io abbia refrigerio prima che me ne vada, * e non sia più.
