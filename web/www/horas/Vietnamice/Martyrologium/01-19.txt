Quartodécimo Kaléndas Februárii
_
Romæ, via Cornélia, sanctórum Mártyrum Márii et Marthæ conjúgum, et filiórum Audifácis et Abachum, nobílium Persárum; qui Romam, tempóribus Cláudii Príncipis, ad oratiónem vénerant. Ex eis vero, post tolerátos fustes, equúleum, ignes, ungues férreos manuúmque præcisiónem, Martha in Nympha necáta est; ceteri sunt decolláti, et córpora eórum incénsa.
Item sancti Canúti, Regis et Mártyris. 
Smyrnæ natális beáti Germánici Mártyris, qui, sub Marco Antoníno et Lúcio Aurélio, cum primǽvæ ætátis venustáte floréret, damnátus a Júdice, et, per grátiam virtútis Dei, metum córporeæ fragilitátis exclúdens, præparátam sibi béstiam sponte provocávit; cujus déntibus comminútus, vero pani Dómino Jesu Christo, pro ipso móriens, méruit incorporári.
In Africa sanctórum Mártyrum Pauli, Geróntii, Januárii, Saturníni, Succéssi, Júlii, Cati, Piæ et Germánæ.
Apud Spolétum pássio sancti Pontiáni Mártyris, qui, témpore Antoníni Imperatóris, a Fabiáno Júdice, pro Christo vehementíssime virgis cæsus, jussus est super carbónes nudis pédibus ambuláre, sed a carbónibus nil læsus, equúleo et uncínis férreis jussus est suspéndi, et sic in cárcerem trudi, ubi Angélica visitatióne méruit confortári; postque leónibus expósitus et plumbo fervénti perfúsus, tandem gládio percússus est.
Laudæ, in Insúbria, sancti Bassiáni, Epíscopi et Confessóris, qui advérsus hæréticos, una cum sancto Ambrósio, strénue decertávit.
Wigórniæ, in Anglia, sancti Wulstáni, Epíscopi et Confessóris, méritis et miráculis conspícui; qui ab Innocéntio Papa Tértio inter Sanctos relátus est.
