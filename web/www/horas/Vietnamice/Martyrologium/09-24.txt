Octávo Kaléndas Octóbris
_
Festum beátæ Maríæ Vírginis de Mercéde nuncupátæ, Ordinis redemptiónis captivórum sub ejus nómine Institutrícis, de cujus Apparitióne ágitur quarto Idus Augústi.
Bríxiæ deposítio sancti Anathalónis Epíscopi, qui, beáti Bárnabæ Apóstoli discípulus, in ejus locum Epíscopus Ecclésiæ Mediolanénsis succéssit.
In Pannónia sancti Gerárdi, Epíscopi Morisénæ sedis et Mártyris, Hungarórum Apóstoli nuncupáti, patrícii Véneti; qui, cum e Chanadiénsi óppido Albam Regálem se conférret, prope flumen Danúbium ab infidélibus impetítus, lapídibus óbrutus ac tandem láncea transfíxus occúbuit, sicque primus pátriam nóbili martýrio illustrávit.
Augustodúni natális sanctórum Mártyrum Andóchii Presbýteri, Thyrsi Diáconi, et Felícis. Hi, a beáto Polycárpo, Smyrnénsi Epíscopo, ab Oriénte dirécti ad docéndam Gálliam, ibídem flagéllis duríssime cæsi, ac tota die invérsis mánibus suspénsi, et in ignem missi sunt, sed non combústi; tandem eórum colla véctibus feriúntur, et ita Mártyres gloriosíssime coronántur.
In Ægýpto pássio sanctórum Paphnútii et Sociórum Mártyrum. Ipse, vitam in solitúdine agens, cum audíret multos Christiános in vínculis retinéri, sponte, divíno Spíritu cóncitus, Præfécto se offert, et Christiánam religiónem líbere profitétur; a quo primum caténis férreis costríngitur, et in equúleo diutíssime torquétur, deínde cum áliis plúrimis ad Diocletiánum míttitur, cujus jussu, ipse palmæ affígitur, céteri autem ferro necántur.
Chalcedóne sanctórum quadragínta novem Mártyrum, qui post martýrium sanctæ Euphémiæ, sub Diocletiáno Imperatóre, damnáti ad béstias, et, cum ab iis divínitus líberi evasíssent, demum, gládio percússi, migravérunt in cælum.
Arvérnis, in Gállia, deposítio sancti Rústici, Epíscopi et Confessóris.
Flavíaci, in território Bellovacénsi, sancti Geremári, Presbýteri et Abbátis.
Septémpedæ, in Picéno, deposítio sancti Pacífici, Sacerdótis ex Ordine Minórum et Confessóris, exímiæ patiéntiæ viri et solitúdinis amóre præclári, quem Gregórius Papa Décimus sextus in Sanctórum cánonem rétulit.
