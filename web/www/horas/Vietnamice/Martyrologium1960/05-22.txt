Undécimo Kaléndas Júnii
_
Romæ sanctórum Mártyrum Faustíni, Timóthei et Venústi. 
In Africa sanctórum Mártyrum Casti et Æmílii, qui per passiónis ignem martýrium consummárunt. Hos (ut beátus Cypriánus scribit), in prima congressióne devíctos, Dóminus victóres in secúndo prǽlio réddidit, ut fortióres ígnibus fíerent qui ígnibus ante cessíssent.
Cománæ, in Ponto, sancti Basilísci Mártyris, qui, sub Maximiáno Imperatóre et Agríppa Prǽside, férreas calceátus crépidas, ignítis clavis confíxas, múltaque ália passus, demum, cápite obtruncátus et in flumen projéctus, martýrii glóriam consecútus est.
In Córsica sanctæ Júliæ Vírginis, quæ crucis supplício coronáta est.
In Hispánia sanctæ Quitériæ, Vírginis et Mártyris.
Ravénnæ sancti Marciáni, Epíscopi et Confessóris.
Pistórii, in Túscia, beáti Atthónis Epíscopi, ex Ordine Vallis Umbrósæ.
In pago Antisiodorénsi beáti Románi Abbátis, qui sancto Benedícto ministrávit in specu; inde, in Gállias proféctus, ibi, ædificáto monastério relictísque multis sanctitátis alúmnis, quiévit in Dómino.
Apud Aquínum sancti Fulci Confessóris.
Antisiodóri sanctæ Hélenæ Vírginis.
Cássiæ, in Umbria, sanctæ Ritæ Víduæ, Moniális ex Ordine Eremitárum sancti Augustíni; quæ, post sǽculi núptias, ætérnum sponsum Christum únice diléxit.
