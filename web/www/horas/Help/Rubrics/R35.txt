XXXV. De Commemorationibus communibus seu Suffragiis Sanctorum

1. Commemorationes communes, seu Suffragia de Sanctis, que habentur in
Psalterio post Vesperas Sabbati, dicuntur in fine Vesperarum, et Laudum, ab
Octava Epiphaniae usque ad Dominicam Passionis exclusive, et ab Octava
Pentecostes usque ad Adventum exclusive, in Dominicis, Feriis et Festis (nisi
Officium sit Duplex, vel infra Octavas, etiamsi de Dominica, vel Semiduplici
infra eas fiat), et illis adjungitur Commemoratio de Patrono, vel Titulo
Ecclesiae, ante vel post Commemorationem de sancta Maria, de sancto Joseph, et
de Apostolis, pro dignitate illius; ita tamen, ut semper ultimo loco ponatur
Commemoratio de Pace. Et ante illas in feriali Officio fit Commemoratio de Cruce, 
que habetur in Psalterio post Laudes Feriae secundae.

2. Tempore Paschali fit alia Commemoratio de Cruce, ut ibi ponitur in Laudibus
Feriae secundae post Dominicam in Albis, et ea solum tunc dicitur; non tamen in
Duplicibus, neque infra Octavas.

3. Si facienda sit Commemoratio alicujus Festi occurrentis, semper fit ante ipsa
Suffragia consueta, etiam ante Commemorationem de Cruce.

4. Commemoratio de sancta Maria non fit cum aliis, quando dicitur ejus Officium
parvum, nec quandocumque fit Officium de ea.