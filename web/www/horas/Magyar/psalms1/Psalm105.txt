105:1 Adjatok hálát az Úrnak, mert jó; * mert örökkévaló az ő irgalmassága. 
105:2 Ki beszéli el az Úr nagy tetteit, * ki hirdeti minden dicséretét? 
105:3 Boldogok, akik megtartják az ítéletet, * és igazságot cselekszenek minden időben. 
105:4 Emlékezzél meg, Uram, rólunk népedhez való jókedvedből; * látogass meg minket a te szabadításoddal, 
105:5 hogy lássuk választottaid jólétét, hogy vigadjunk néped vigasságában, * hogy dicsértessél a te örökségeddel. 
105:6 Vétkeztünk atyáinkkal, * igaztalanul cselekedtünk, gonoszságot tettünk. 
105:7 Atyáink Egyiptomban nem értették csodáidat, * nem emlékeztek meg a te irgalmad sokaságáról, 
105:8 és bosszantottak, menvén a tengerre, * a Vörös-tengerre. 
105:9 De megszabadította őket nevéért, * hogy kijelentse hatalmasságát. 
105:10 És megdorgálta a Vörös-tengert, és kiszáradt; * és átvivé őket a mélységeken, mint a pusztán. 
105:11 És kiszabadítá őket a gyűlölők kezéből, * és megmenté őket az ellenség kezéből. 
105:12 És a víz elborította üldözőiket; * egy sem maradt meg azok közül. 
105:13 Akkor hittek az ő igéinek, * és énekelték dicséretét. 
105:14 De hamar elfeledkeztek az ő tetteiről, * és nem vártak tanácsára, 
105:15 és kívánságra gerjedtek a pusztában, * és kísértették Istent a vizetlen helyen. 
105:15 És megadta nekik kérésüket, * és megelégíté lelküket. 
105:16 És bosszanták Mózest a táborban, * Áront, az Úr szentjét. 
105:17 Megnyílt a föld, és elnyelé Dátánt, * és elborítá Abiron csoportját. 
105:18 És tűz gyulladt ki gyülekezetükben; * és láng égette meg a bűnösöket. 
105:19 És borjút alkottak Hóreben, * és imádták a bálványt. 
105:20 És fölcserélték dicsőségüket * a szénátevő borjú hasonmásával. 
105:21 Elfeledték az Istent, ki megszabadította őket, * ki nagy dolgokat cselekedett Egyiptomban, csodálatosakat Kám földén, rettentőket a Vörös-tengeren. 
105:22 És kimondá, hogy elveszti őket, * ha Mózes az ő választottja nem állott volna a rés előtt, 
105:23 hogy elfordítsa az ő haragját, hogy el ne veszítse őket. * És semminek tarták a kívánatos földet, 
105:24 nem hittek az ő igéjének, és morgolódtak sátoraikban, * nem hallgattak az Úr szavára. 
105:25 És fölemelte kezét ellenük, * hogy leverje őket a pusztában, 
105:26 és hogy ivadékukat a nemzetek közé vesse, * és elszórja őket a tartományokba, 
105:27 és ők Beélfegor szolgálatára állottak, * és a holtak áldozatait ették, 
105:28 és bosszantották őt találmányaikkal; * és a romlás rajtuk megsokasodott. 
105:28 De eléállt Fineesz és engesztelést szerzett, * és megszünt a csapás. 
105:28 És igazságul tulajdoníttatott neki, * nemzedékről nemzedékre mindörökké. 
105:29 És bosszantották őt az ellenmondás vizeinél, * és Mózes is bajba került miattuk; mert elkeserítették lelkét, 
105:30 és kétkedve szólt ajkaival. * Nem irtották ki a nemzeteket, melyekről nekik az Úr szólott. 
105:31 A nemzetek közé vegyültek, és megtanulták azok cselekedeteit, és szolgáltak azok bálványainak, * s ez botrányul lőn nekik. 
105:32 Fiaikat és leányaikat * az ördögöknek áldozták, 
105:33 és kiontották az ártatlan vért, * fiaik és leányaik vérét, kiket Kánaán bálványainak áldoztak. 
105:34 És a föld megfertőztetett vérrel, és undokká lett cselekedeteik által, * és találmányaikkal paráználkodtak. 
105:35 És az Úr haragra gerjedt népe ellen; * és megutálta örökségét. 
105:36 És a nemzetek kezeibe adta őket, * és azok uralkodtak rajtuk, kik gyűlölték őket. 
105:37 És nyomorgaták őket ellenségeik, és megaláztattak azok kezei alatt. * Sok ízben megszabadította őket: 
105:38 ezek pedig bosszantották őt törekvéseik által, * és megaláztattak gonoszságaikban. 
105:39 És látta, midőn nyomorgattattak, * és meghallgatá könyörgésüket. 
105:40 És megemlékezett szövetségéről, * és megsajnálta őket irgalmának sokasága szerint. 
105:41 És könyörületre indította irántuk mindazokat, * kik foglyokká tették őket. 
105:42 Szabadíts meg minket, Urunk, Istenünk, * és gyűjts össze minket a nemzetek közül, 
105:43 hogy hálát adjunk szent nevednek, * és dicsekedjünk a te dicséretedben. 
105:44 Áldott legyen Izrael Ura, Istene, öröktől fogva mindörökké; * és mondja az egész nép: Úgy legyen! Úgy legyen! 
