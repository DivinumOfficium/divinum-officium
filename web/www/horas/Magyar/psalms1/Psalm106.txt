106:1 Adjatok hálát az Úrnak, mert jó; * mert örökkévaló az ő irgalmassága. 
106:2 Mondják meg ezt, kik megszabadíttattak az Úr által, kiket megszabadított az ellenség kezéből, * és egybegyűjtött a tartományokból, 
106:3 napkeletről és nyugatról, * északról és a tenger felől. 
106:4 Tévelyegtek a pusztában a vizetlen helyen; * nem találtak utat lakásra való városhoz. 
106:5 Éhezvén és szomjúhozván, * lelkük elbágyadt bennük. 
106:6 De az Úrhoz kiáltottak, midőn szorongattattak, * és kiragadta őket szükségeikből, 
106:7 és egyenes útra vezette őket, * hogy lakásra való városba menjenek. 
106:8 Adjanak hálát az Úrnak irgalmáért, * és csodatetteiért az emberek fiai előtt, 
106:9 mert megelégítette a sovárgó lelket, * az éhező lelket megelégítette jókkal. 
106:10 Kik a sötétségben és a halál árnyékában ültek, * ínségben és vasra verve: 
106:11 mert ellenszegültek az Isten igéinek, * és a Fölséges tanácsát megvetették. 
106:12 És szívük megaláztatott a sanyarúság alatt; * elfogyott erejük, és nem volt, ki megsegítse. 
106:13 De az Úrhoz kiáltottak, midőn szorongattattak, * és kiszabadítá őket szükségeikből, 
106:14 és kivezette őket a sötétségből és a halál árnyékából, * és bilincseiket szétszaggatta. 
106:15 Adjanak hálát az Úrnak irgalmáért * és csodatetteiért az emberek fiai előtt; 
106:16 mert lerontotta a réz ajtókat, * és a vas zárakat összetörte, 
106:17 fölemelé őket gonoszságuk útjáról; * mert igaztalanságaik miatt aláztattak meg. 
106:18 Lelkük minden eledelt megutált; * és a halál kapuihoz közelgettek. 
106:19 De az Úrhoz kiáltottak, midőn szorongattattak, * és kiszabadítá őket szükségeikből. 
106:20 Kibocsátotta az ő igéjét, és meggyógyítá őket, * és kiragadta őket veszedelmeikből. 
106:21 Adjanak hálát az Úrnak irgalmáért * és csodatetteiért az emberek fiai előtt, 
106:22 és áldozzanak dicséretáldozattal, * és hirdessék az ő tetteit örvendezéssel. 
106:23 Kik hajókon jártak a tengeren, * kereskedvén a sok vizen; 
106:24 azok látták az Úr cselekedeteit, * és csodatetteit a mélységben. 
106:25 Szólt, és szélvész lőn, * és fölkeltek az ő habjai. 
106:26 Fölemelkedtek az égig, és leszálltak a mélységig; * az ő lelkük elepedt a veszélyekben. 
106:27 Szédültek és tántorogtak, mint a részeg, * és minden bölcsességük elenyészett. 
106:28 De az Úrhoz kiáltottak, midőn szorongattattak, * és kivitte őket szükségeikből. 
106:29 És szélvészét gyenge szellővé tette, * és lecsendesedtek az ő habjai. 
106:30 És örültek, hogy lecsendesedtek; * és elvezette őket óhajtásuk révpartjára. 
106:31 Adjanak hálát az Úrnak az ő irgalmáért, * csodatetteiért az emberek fiai előtt, 
106:32 és magasztalják őt a község gyülekezeteiben, * és a vének ülésében dicsérjék őt. 
106:33 A folyókat pusztává tette, * és a vizek forrásait szomjas helyekké, 
106:34 a termékeny földet sovánnyá * a bennelakók gonoszsága miatt. 
106:35 A pusztát tavakká tette, * és a víznélküli földet vízforrásokká. 
106:36 És oda telepítette az éhezőket, * és lakásul várost építettek. 
106:37 És bevetették a szántóföldet, és szőlőket ültettek, * és a termés gyümölcsét nyerték. 
106:38 És megáldotta őket, és igen megsokasodtak, * és barmaikat nem kevesítette meg. 
106:39 Kevesen voltak * és nyomorgattattak a gonoszoktól szorongatással és fájdalommal. 
106:40 Gyalázattal boríttattak el a fejedelmek; * és tévelyegni hagyta őket a járatlan és útnélküli helyeken; 
106:41 Ámde kisegítette a szegényt a nyomorúságból, * és a családokat juhnyájakhoz tette hasonlókká. 
106:42 Látják ezt az igazak, és örvendenek, * és minden gonoszság befogja száját. 
106:43 Kicsoda bölcs, hogy fölfogja ezeket * és megértse az Úr irgalmasságait? 
