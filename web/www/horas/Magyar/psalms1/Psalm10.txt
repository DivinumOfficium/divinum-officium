10:1 Az Úrban bízom; hogyan mondjátok lelkemnek: * Költözzél a hegyre, mint a veréb? 
10:2 Mert íme a bűnösök megvonták a kézíjat, elkészítették nyilaikat a tegezben, * hogy lövöldözzék titkon az igaz szivűeket; 
10:3 mert a miket te állítottál, elbontották; * de az igaz mit cselekedett? 
10:4 Az Úr az ő szent templomában, * az Úr széke mennyben vagyon; 
10:5 szemei a szegényre néznek, * és szempillái vizsgálják az emberek fiait. 
10:6 Az Úr megvizsgálja az igazat és az istentelent; * ki pedig a gonoszságot szereti, lelkét gyülöli. 
10:7 A bűnösökre tőröket hullat; * tűz és kénkő és viharok szele az ő kelyhök része. 
10:8 Mert az Úr igaz, és igazságot szeret, * és igazra néz az ő orczája. 
