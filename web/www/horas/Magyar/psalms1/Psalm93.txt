93:1 Isten a bosszúállás Ura, * a bosszúállás Istene szabadon cselekszik. 
93:2 Emelkedjél föl, ki a földet ítéled; * fizesd meg a díjt a kevélyeknek. 
93:3 Meddig fognak, Uram, a bűnösök, * meddig fognak a bűnösök örvendezni, 
93:4 beszélni és gonoszságot szólani, * szólani mind, kik igaztalanságot mívelnek? 
93:5 A te népedet, Uram, megalázzák, * és örökségedet nyomorgatják; 
93:6 az özvegyet és jövevényt megölik, * és az árvákat meggyilkolják, 
93:7 és azt mondják: Nem látja az Úr, * és nem veszi észre Jákob Istene. 
93:8 Értsétek meg, esztelenek, a nép között, * és bolondok, valahára okuljatok. 
93:9 Ki a fület plántálta, nem hall-e? * Vagy ki a szemet alkotta, nem lát-e? 
93:10 Ki megdorgálja a népeket, nem fedd-e meg? * Ki tudományra tanítja az embert? 
93:11 Az Úr tudja az emberek gondolatait, * hogy hiábavalók. 
93:12 Boldog ember az, kit te oktatsz, Uram, * és törvényedre tanítasz. 
93:13 Hogy megnyugtasd őt a rossz napokon, * míg a bűnösnek verem ásatik. 
93:14 Mert az Úr nem veti meg népét, * és örökségét nem hagyja el, 
93:15 mígnem az igazság ítéletté változik, * és mellette lesznek mind, kik igaz szívűek. 
93:16 Ki kel föl érettem a gonoszok ellen? * Vagy ki áll mellém a gonosztevők ellen? 
93:17 Ha akkor az Úr nem segít engem, * csakhamar pokolban lakott volna az én lelkem. 
93:18 Ha mondottam: Lábam ingadoz, * a te irgalmasságod, Uram, megsegített engem. 
93:19 Szívem fájdalmainak sokasága között * a te vigasztalásaid örvendeztették az én lelkemet. 
93:20 Vajon a gonoszság székével tartasz-e? * S a törvény örve alatt nyomorgatás-e a te szándékod? 
93:21 Ők kapkodnak az igaz lelkén, * és az ártatlan vért elkárhoztatják; 
93:22 de az Úr nekem oltalmam lett, * és az én Istenem reményem segítsége; 
93:23 és megfizeti nekik gonoszságukat, és rosszaságukban elveszti őket, * elveszti őket a mi Urunk, Istenünk. 
