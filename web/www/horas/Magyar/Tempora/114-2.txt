[Scriptura]
Kedd November IV. vasárnapja után
[Lectio1]
Joel Próféta könyvének kezdete
!Jo 1:1-4
1 Szózat, amelyet az Úr Joelhez, Petuel fiához intézett. 
2 Halljátok ezt, vének, figyeljetek mindnyájan, ti lakói az országnak! Történt-e hasonló napjaitokban, vagy atyáitok napjaiban? 
3 Mondjátok el fiaitoknak, s fiaitok az ő fiainak, azok meg az újabb nemzedéknek. 
4 Megette a sáska, amit a gázám (kopasztó) meghagyott, megette a jélek (szöcske), amit a sáska meghagyott, megette a haszil (fűfaló), amit a jélek meghagyott.

[Lectio2]
!Jo 1:5-7
5 Józanodjatok ki, részegek, és sírjatok, borivók, mindnyájan siránkozzatok az új bor miatt, mert elragadták szátoktól. 
6 Országom ellen felvonult egy nép, hatalmas és megszámlálhatatlan; fogai, mint az oroszlán fogai, zápfoga, mint a nőstény oroszláné. 
7 Szőlőskertemet pusztasággá tette, fügefáimat letarolta, lenyúzta és kidöntögette; ágai fehérek lettek.

[Lectio3]
!Jo 1:8-11
8 Zokogj, mint a zsákruhába öltözött szűz ifjúkori jegyese fölött! 
9 Eltűnt az étel- és italáldozat az Úr házából, gyászba öltöztek a papok, az Úr szolgái. 
10 Pusztává lett a mező, gyászol a termőföld, mert elpusztult a búza, elillant a bor, kiapadt az olaj. 
11 Szégyenkeznek a földművesek, siránkoznak a szőlősgazdák a gabona és az árpa miatt, mert odalett a szántóföld termése.
