Séptimo Idus Aprílis
_
Rotómagi natális sancti Joánnis Baptístæ de La Salle, Presbýteri et Confessóris, qui, in erudiénda adolescéntia præsértim páupere excéllens, et de religióne civilíque societáte præcláre méritus, Fratrum Scholárum Christianárum Sodalitátem instítuit. Eum Pius Duodécimus, Póntifex Máximus, ómnium Magistrórum púeris adolescentibúsque instituéndis præcípuum apud Deum cæléstem Patrónum constítuit. Ipsíus tamen festum Idibus Maji celebrátur.
In Africa item natális sanctórum Mártyrum Epiphánii Epíscopi, Donáti, Rufíni et aliórum trédecim.
Alexandríæ sancti Peléusii, Presbýteri et Mártyris.
Synópe, in Ponto, sanctórum ducentórum Mártyrum.
In Cilícia sancti Calliópii Mártyris, qui, sub Maximiáno Præfécto, post ália torménta, cápite in terram verso cruci affíxus, nóbili coróna martýrii decorátus est.
Nicomedíæ sancti Cyríaci et aliórum decem Mártyrum.
Verónæ sancti Saturníni, Epíscopi et Confessóris.
Romæ sancti Hegesíppi, qui, vicínus Apostolórum tempóribus, Romam venit ad Anicétum Pontíficem, ibíque mansit usque ad Eleuthérium, et Ecclesiasticórum Actuum a passióne Dómini usque ad suam ætátem sermóne símplici texuit históriam; ut, quorum vitam sectabátur, dicéndi quoque exprímeret charactére.
In Sýria sancti Aphraátis Anachorétæ, qui, Valéntis témpore, cathólicam fidem virtúte miraculórum advérsus Ariános deféndit.
