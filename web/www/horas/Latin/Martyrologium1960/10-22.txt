Undécimo Kaléndas Novémbris
_
Hierosólymis sanctæ Maríæ Salóme, matris sanctórum Jacóbi et Joánnis Apostolórum, quæ in Evangélio légitur circa Dómini sepultúram sollícita.
Item Hierosólymis beáti Marci Epíscopi, claríssimi et doctíssimi viri, qui primus ex Géntibus Ecclésiam Hierosolymórum suscépit regéndam, ac, non multo post, sub Antoníno Imperatóre, martýrii méruit palmam.
Hadrianópoli, in Thrácia, natális sanctórum Mártyrum Philíppi Epíscopi, Sevéri Presbýteri, Eusébii et Hermétis; qui, sub Juliáno Apóstata, post cárceres et flagélla, incéndio cremáti sunt.
Item sanctórum Mártyrum Alexándri Epíscopi, Heráclii mílitis, et Sociórum.
Apud Firmum, in Picéno, natális sancti Philíppi, Epíscopi et Mártyris.
Apud Colóniam Agrippínam sanctæ Córdulæ, quæ, cum esset una ex sodálibus sanctæ Ursulæ, atque aliárum supplíciis et cǽdibus pertérrita se occultásset, postrídie, ejus rei pǽnitens, se ultro patefécit Hunnis, et, novíssima ómnium, martýrii corónam accépit.
Oscæ, in Hispánia, sanctárum Vírginum Nunilónis et Alódiæ sorórum, quæ, a Saracénis ob fídei confessiónem capitáli senténtia punítæ, martýrium consummárunt.
Hierápoli, in Phrýgia, sancti Abércii Epíscopi, qui sub Marco Antoníno Imperatóre cláruit.
Rotómagi sancti Melánii Epíscopi, qui, a sancto Stéphano Papa ordinátus, illuc ad prædicándum Evangélium missus est. 
In Túscia sancti Donáti Scoti, Epíscopi Fæsuláni. 
Verónæ sancti Verecúndi, Epíscopi et Confessóris.
