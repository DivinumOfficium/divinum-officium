Quinto Idus Mártii
_
Sardis sancti Euthýmii Epíscopi, qui, ob cultum sanctárum Imáginum, a Michaéle, Imperatóre Iconoclásta, in exsílium missus est; ac demum, Theóphilo imperánte, búbulis nervis inhumániter cæsus, martýrium consummávit.
Córdubæ, in Hispánia, sancti Eulógii, Presbýteri et Mártyris; qui, in persecutióne Saracenórum, ob præcláram et intrépidam Christi confessiónem, verbéribus et álapis cæsus ac decollátus gládio, adjúngi ejúsdem urbis Martýribus méruit, quorum pro fide certámina scribéndo fúerat æmulátus.
Carthágine sanctórum Mártyrum Heráclii et Zósimi.
Alexandríæ pássio sanctórum Cándidi, Piperiónis et aliórum vigínti.
Laodicéæ, in Sýria, sanctórum Mártyrum Tróphimi et Thali, qui in persecutióne Diocletiáni, post multa sǽvaque torménta, corónas glóriæ sunt assecúti.
Antiochíæ commemorátio plurimórum sanctórum Mártyrum, quorum álii, Maximiáni Imperatóris mandáto, candéntibus cratículis superpósiti, non ad mortem sed ad diutúrnum cruciátum assáti, álii áliis sævíssimis affécti supplíciis, ad palmam martýrii pervenérunt.
Item sanctórum Mártyrum Gorgónii et Firmi.
Hierosólymis sancti Sophrónii Epíscopi. 
Medioláni sancti Benedícti Epíscopi. 
In fínibus Ambianénsium sancti Firmíni Abbátis. 
Carthágine sancti Constantíni Confessóris. 
Babúci, in Hérnicis, sancti Petri Confessóris, miraculórum glória conspícui.
