Séptimo Kaléndas Júnii
_
Romæ sancti Philíppi Nérii, Presbýteri et Confessóris, qui Congregatiónis Oratórii Fundátor fuit, ac virginitáte, prophetíæ dono, et miráculis éxtitit insígnis.
Item Romæ sancti Eleuthérii, Papæ et Mártyris, qui multos nóbiles Romanórum ad fidem Christi perdúxit, et sanctos Damiánum et Fugátium in Británniam misit, qui Lúcium Regem, cum uxóre ipsíus ac toto fere pópulo, baptizárunt.
Cantuáriæ, in Anglia, natális sancti Augustíni, Epíscopi et Confessóris; qui, una cum áliis, a beáto Gregório Papa missus, genti Anglórum sacrum Christi Evangélium prædicávit, ibíque, virtútibus et miráculis gloriósus, obdormívit in Dómino. Ejus tamen festívitas quinto Kaléndas Júnii recólitur.
Athénis item natális beáti Quadráti, Apostolórum discípuli, qui, in persecutióne Hadriáni, fide et indústria sua cóngregans Ecclésiam grandi terróre dispérsam, librum pro Christiánæ religiónis defensióne, valde útilem et Apostólica doctrína dignum, eídem Imperatóri porréxit.
Romæ sanctórum Mártyrum Simítrii Presbýteri, et aliórum vigínti duórum; qui sub Antoníno Pio passi sunt.
Viénnæ, in Gállia, sancti Zacharíæ, Epíscopi et Mártyris, qui sub Trajáno passus est.
In Africa sancti Quadráti Mártyris, in cujus solemnitáte sanctus Augustínus sermónem hábuit.
Tudérti, in Umbria, natális sanctórum Mártyrum Felicíssimi, Heráclii et Paulíni.
In território Antisiodorénsi pássio sancti Prisci Mártyris, qui, cum ingénti multitúdine fidélium Christi, cápite cæsus est.
In civitáte Quiténsi, Æquatoriánæ Ditiónis, sanctæ Maríæ Annæ a Jesu de Parédes, Vírginis, e tértio Ordine sancti Francísci, austeritáte et in próximum caritáte præcláræ, quam Pius Papa Duodécimus sanctárum Vírginum catálogo adnumerávit.
