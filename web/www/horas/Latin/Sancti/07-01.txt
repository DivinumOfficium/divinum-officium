[Rank]
Pretiosissimi Sanguinis Domini Nostri Jesu Christi;;Duplex I classis;;6;;

[Rule]
proprium
9 lectiones
Psalmi Dominica
Antiphonas horas
Psalm5 Vespera=116
Psalm5 Vespera3=147
Festum Domini

[Ant Vespera]
Quis est iste * qui venit de Edom tinctis vestibus de Bosra? iste formósus in stola sua.
Ego * qui loquor justítiam et propugnátor sum ad salvándum.
Vestítus erat * veste aspérsa sánguine, et vocátur nomen ejus Verbum Dei.
Quare ergo * rubrum est induméntum tuum, et vestiménta tua sicut calcántium in torculári?
Tórcular * calcávi solus, et de Géntibus non est vir mecum.

[Capitulum Vespera]
!Heb 9:11-12
v. Fratres: Christus assístens Póntifex futurórum bonórum, per ámplius et perféctius tabernáculum non manufáctum, id est, non hujus creatiónis: neque per sánguinem hircórum aut vitulórum, sed per próprium sánguinem introívit semel in Sancta, ætérna redemptióne invénta.
$Deo gratias

[Hymnus Vespera]
v. Festívis résonent cómpita vócibus,
Cives lætítiam fróntibus éxplicent,
Tædis flammíferis órdine pródeant
Instrúcti púeri et senes.
_
Quem dura móriens Christus in árbore
Fudit multíplici vúlnere sánguinem,
Nos facti mémores dum cólimus, decet
Saltem fúndere lácrimas.
_
Humáno géneri pernícies gravis
Adámi véteris crímine cóntigit:
Adámi intégritas et píetas novi
Vitam réddidit ómnibus.
_
Clamórem válidum summus ab ǽthere
Languéntibus Géniti si Pater áudiit,
Placári pótius sánguine débuit,
Et nobis véniam dare.
_
Hoc quicúmque stolam sánguine próluit,
Abstérgit máculas; et róseum decus,
Quo fiat símilis prótinus Angelis
Et Regi pláceat, capit.
_
A recto instábilis trámite póstmodum
Se nullus rétrahat, meta sed última
Tangátur; tríbuet nóbile prǽmium,
Qui cursum Deus ádjuvat.
_
Nobis propítius sis, Génitor potens,
Ut, quos unígenæ sánguine Fílii
Emísti, et plácido Flamine récreas,
Cæli ad cúlmina tránsferas.
Amen.

[Versum 1]
V. Redemísti nos, Dómine, in sánguine tuo.
R. Et fecísti nos Deo nostro regnum.

[Ant 1]
Accessístis * ad Sion montem, et civitátem Dei vivéntis, Jerúsalem cæléstem, et Testaménti novi mediatórem Jesum, et sánguinis aspersiónem mélius loquéntem quam Abel.

[Oratio]
Omnípotens sempitérne Deus, qui unigénitum Fílium tuum mundi Redemptórem~
constituísti, ac ejus Sánguine placári voluísti: concéde, quǽsumus, salútis~
nostræ prétium solémni cultu ita venerári, atque a præséntis vitæ malis ejus~
virtúte deféndi in terris; ut fructu perpétuo lætémur in cælis.
$Per eumdem

[Invit]
Christum Dei Fílium, qui suo nos redémit sánguine, * Veníte, adorémus.

[Hymnus Matutinum]
v. Ira justa Conditóris,
Imbre aquárum víndice,
Criminósum mersit orbem
Noë in arca sóspite:
Mira tandem vis amóris
Lávit orbem sánguine.
_
Tam salúbri terra felix
Irrigáta plúvia,
Ante spinas quæ scatébat,
Germinávit flósculos;
Inque néctaris sapórem
Transiére absýnthia.
_
Triste prótinus venénum
Dirus anguis pósuit,
Et cruénta belluárum
Désiit ferocia:
Mitis Agni vulneráti
Hæc fuit victória.
_
O sciéntiæ supérnæ
Altitúdo impérvia!
O suávitas benígni
Prædicanda péctoris!
Servus erat morte dignus,
Rex luit pœnam óptimus.
_
Quando culpis provocámus
Ultiónem júdicis,
Tunc loquéntis protegámur
Sánguinis præséntia;
Ingruéntium malórum
Tunc recédant agmina.
_
Te redémptus laudet orbis
Gráta servans múnera,
O salútis sempitérnæ
Dux et Auctor ínclite,
Qui tenes beáta regna
Cum Parénte et Spíritu.
Amen.

[Ant Matutinum]
Postquam consummáti sunt * dies octo, ut circumciderétur Puer, vocátum est nomen ejus Jesus.;;2
Factus in agonía * prolíxius orábat, et factus est sudor ejus sicut guttæ sánguinis decurréntis in terram.;;3
Judas, qui eum trádidit, * pœniténtia ductus rétulit trigínta argénteos, dicens: Peccávi tradens sánguinem justum.;;15
V. Redemísti nos, Dómine.
R. In sánguine tuo.
Pilatus, * volens pópulo satisfácere, trádidit illis Jesum flagéllis cæsum.;;22
Videns autem * quia nihil profíceret, accépta aqua, lavit manus coram pópulo dicens: Innocens ego sum a sánguine Justi hujus.;;29
Et respóndens * univérsus pópulus dixit: Sanguis ejus super nos et super fílios nostros.;;63
V. Sánguis Jesu Christi, Fílii Dei.
R. Emúndat nos ab omni peccáto.
Exívit ergo Jesus * portans corónam spíneam et purpúreum vestiméntum. Et dixit eis: Ecce homo.;;73
Et bájulans sibi crucem, * exívit in eum, qui dícitur Calváriæ, locum, ubi crucifixérunt eum.;;87
Ut vidérunt eum jam mortuum, * non fregérunt ejus crura, sed unus militum lancea latus ejus apéruit, et continuo exívit sanguis et aqua.;;93
V. Christus diléxit nos.
R. Et lavit nos a peccátis nostris in sánguine suo.

[Lectio1]
De Epistola beáti Pauli Apóstoli ad Hebræos.
!Heb 9:11-15
11 Christus assistens Pontifex futurórum bonórum, per ámplius et perfectius tabernáculum non manufactum, id est, non hujus creatiónis:
12 neque per sánguinem hircórum aut vitulórum, sed per proprium sánguinem introívit semel in Sancta, æterna redemptióne invénta.
13 Si enim sanguis hircórum, et taurórum, et cinis vitulæ aspersus inquinatos sanctíficat ad emundatiónem carnis:
14 quanto magis sanguis Christi, qui per Spíritum Sanctum semetípsum óbtulit immaculátum Deo, emundábit consciéntiam nostram ab opéribus mórtuis, ad serviéndum Deo viventi?
15 Et ideo novi Testaménti mediator est: ut, morte intercedente, in redemptiónem eárum prævaricatiónum, quæ erant sub priori testaménto, repromissiónem accípiant, qui vocáti sunt ætérnæ hereditátis.

[Responsory1]
R. Jesus, ut sanctificaret per suum sánguinem pópulum, extra portam passus est: 
* Exeámus ígitur ad eum extra castra, impropérium ejus portantes.
V. Nondum enim usque ad sánguinem restitístis advérsus peccátum repugnantes.
R. Exeámus ígitur ad eum extra castra, impropérium ejus portantes.

[Lectio2]
!Heb 9:16-22
16 Ubi enim testaméntum est: mors necesse est intercedat testatoris.
17 Testaméntum enim in mórtuis confirmátum est: alioquin nondum valet, dum vivit qui testátus est.
18 Unde nec primum quidem sine sánguine dedicátum est.
19 Léctio enim omni mandato legis a Moyse universo pópulo, accípiens sánguinem vitulórum, et hircórum cum aqua et lana coccínea, et hyssópo: ipsum quoque librum, et omnem pópulum aspersit
20 dicens: Hic sanguis Testamenti, quod mandávit ad vos Deus.
21 Etiam tabernáculum, et ómnia vasa ministerii sánguine simíliter aspersit:
22 et ómnia pene in sánguine secúndum legem mundántur: et sine sánguinis effusióne non fit remissio.

[Responsory2]
R. Móyses sumptum sánguinem respersit in pópulum: 
* Et ait: Hic est sanguis fœderis, quod pépigit Dóminus vobíscum.
V. Fide celebrávit Pascha et sánguinis effusióne, ne qui vastábat primitiva, tángeret eos.
R. Et ait: Hic est sanguis fœderis, quod pépigit Dóminus vobíscum.

[Lectio3]
!Heb 10:19-24
19 Habéntes itaque, fratres, fiduciam in intróitu Sanctórum in sánguine Christi,
20 quam initiávit nobis viam novam et viventem per velámen, id est, carnem suam,
21 et sacerdotem magnum super domum Dei:
22 accedámus cum vero corde in plenitúdine fidei aspersi corda a consciéntia mala et ablúti corpus aqua munda;
23 teneámus spei nostræ confessiónem indeclinábilem (fidélis enim est qui repromisit)
24 et considerémus ínvicem in provocatiónem caritátis et bonórum óperum.

[Responsory3]
R. Vos, qui aliquándo erátis longe, facti estis prope in sánguine Christi: 
* Ipse enim est pax nostra, qui fecit útraque unum.
V. Complácuit per eum reconciliare ómnia in ipsum, pacíficans per sánguinem crucis ejus, sive quæ in cælis sunt.
R. Ipse enim est pax nostra, qui fecit útraque unum.
&Gloria
R. Ipse enim est pax nostra, qui fecit útraque unum.

[Lectio4]
Sermo sancti Joánnis Chrysóstomi
!Homilía ad Neophytos
Vis sánguinis Christi audíre virtútem? Redeámus ad ejus exemplum, et priórem typum recordemur, et prístinam Scripturam narremus. In Ægypto, nocte media, Ægyptiis Deus plagam décimam minabátur, ut eórum primogenita deperirent, quia primogénitum ejus pópulum detinebant. Sed, ne amáta plebs Judæórum una cum illis periclitarétur, quia unus locus continebat universos, remédium discretiónis invéntum est. Proinde exemplum mirábile, ut discas in veritáte virtútem. Ira divinæ indignatiónis operabátur, et domos síngulas mórtifer circuibat. Quid ígitur Móyses? Occidite, inquit, agnum anniculum, et sánguine ejus liníte jánuas. Quid ais, Móyses? Sanguis ovis rationalem hóminem liberare consuevit? Valde, inquit; non eo quod sanguis est, sed quia Dominici sánguinis per eum demonstrátur exemplum.

[Responsory4]
R. In timóre incolátus vestri témpore conversámini 
* Sciéntes quod non corruptibílibus auro vel argénto redempti estis.
V. Sed pretióso sánguine quasi agni immaculáti Christi.
R. Sciéntes quod non corruptibílibus auro vel argénto redempti estis.

[Lectio5]
Nam, sicut regnántium statuæ, quæ sine causa sunt et sermóne, nonnúmquam ad se confugiéntibus homínibus, ánima et ratióne decoratis, subveníre consuevérunt, non quia sunt ære confectæ, sed quia rétinent imáginem principalem; ita et sanguis ille, qui irrationalis fuit, ánimas habéntes hómines liberávit, non quia sanguis fuit, sed quia hujus sánguinis osténdebat advéntum. Et tunc Angelus ille vastator, cum linítos postes atque áditus pervidéret, transjecit gressus et non est ausus intrare. Nunc ergo si víderit inimícus, non postibus impósitum sánguinem typi, sed fidelium ore lucéntem sánguinem veritátis Christi, templi postibus dedicátum, multo magis se súbtrahet. Si enim Angelus cessit exemplo, quanto magis terrébitur inimícus, si ipsam perspéxerit veritátem? Volo. Unde primum occurrit, inspicias, et de quo fonte manávit. De ipsa primum cruce processit; latus illud Dominicum initium fuit. Látus miles apéruit, et templi sancti paríetem patefécit; et ego thesáurum præclárum invéni, et fulgéntes divítias me grátulor reperire.

[Responsory5]
R. Empti estis pretio magno: 
* Glorificáte et portate Deum in corpore vestro.
V. Pretio empti estis: nolíte fíeri servi hóminum.
R. Glorificáte et portate Deum in corpore vestro.

[Lectio6]
Sic et de illo agno factum est: Judæi ovem occidérunt, et ego fructum de sacraménto cognóvi. De látere sanguis et aqua. Nolo tam fácile, audítor, tránseas tanti secréta mystérii; restat enim mihi mystica atque secretális orátio. Dixi baptísmatis symbolum et mysteriórum, aquam illam et sánguinem demonstráre. Ex his enim sancta fundáta est Ecclésia per lavácri regeneratiónem, et renovatiónem Spíritus Sancti. Per baptísma, inquam, et mystéria, quæ ex látere vidéntur esse proláta. Ex látere ígitur suo Christus ædificávit Ecclésiam, sicut de látere Adam ejus conjux Heva proláta est. Nam hac de causa Paulus quoque testátur dicens: De córpore ejus et de óssibus ejus sumus; latus vidélicet illud signíficans. Nam, sicut de illo látere Deus fecit féminam procreári, sic et de suo látere Christus aquam nobis et sánguinem dedit, unde repararétur Ecclésia. - Recurrénte autem anno ab humáni géneris redemptióne undevícies centenário, quem ad tam ineffábile benefícium recoléndum solémni præ ómnibus sacro Jubilæo summus Póntifex Pius undécimus celebrátum vóluit; ut pretiósi sánguinis quo redémpti sumus, Agni Immaculáti Christi uberióres dimanárent in hómines fructus, ejúsque memória fidélibus, vivídius commendarétur, idem summus Póntifex Pretiosíssimi Sánguinis Dómini nostri Jesu Christi festum, quotánnis ab univérsa Ecclésia peragéndum, ad ritum dúplicem primæ classis evéxit.

[Responsory6]
R. Commendat caritátem suam Deus in nobis: 
* Quóniam cum adhuc peccatóres essemus, secúndum tempus Christus pro nobis mórtuus est.
V. Multo ígitur magis nunc justificáti in sánguine ipsíus, salvi érimus ab ira per ipsum.
R. Quóniam cum adhuc peccatóres essemus, secúndum tempus Christus pro nobis mórtuus est.
&Gloria
R. Quóniam cum adhuc peccatóres essemus, secúndum tempus Christus pro nobis mórtuus est.

[Lectio7]
Léctio sancti Evangélii secúndum Joánnem
!Joannes 19:30-35
In illo témpore: Cum accepísset Jesus acétum, dixit: Consummátus est. Et, inclináto cápite, trádidit spíritum. Et réliqua.
_
Homilía sancti Augustíni Epíscopi
!Tractátus 120 in Joánnem
Vigilanti verbo Evangelista usus est, ut non diceret: Latus ejus percússit, aut vulnerávit, aut quid aliud, sed Apéruit; ut illic quodammodo vitæ ostium panderétur, unde sacraménta Ecclésiæ manavérunt, sine quibus ad vitam, quæ vera vita est, non intrátur. Ille sanguis qui fusus est, in remissiónem fusus est peccatórum. Aqua illa salutáre témperat póculum; hæc et lavacrum præstat et potum. Hoc prænuntiábat quod Noë in látere arcæ ostium fácere jussus est, quo intrarent animália quæ non erant dilúvio peritura, quibus præfigurabátur Ecclésia. Propter hoc prima mulier facta est de látere viri dormiéntis, et appelláta est vita materque vivórum. Magnum quippe significávit bonum, ante magnum prævaricatiónis malum. Hic secundus Adam, inclináto cápite, in cruce dormívit, ut inde formarétur ei conjux, quæ de látere dormiéntis effluxit. O mors, unde mórtui reviviscunt! Quid isto sánguine mundius? Quid vulnere isto salubrius?

[Responsory7]
R. Hic est, qui venit per aquam et sánguinem, Jesus Christus: 
* Non in aqua solum, sed in aqua et sánguine.
V. In die illa erit fons patens domui David et habitántibus Jerúsalem in ablutiónem peccatóris.
R. Non in aqua solum, sed in aqua et sánguine.

[Lectio8]
!Enarrat. in Psalm. 95, n. 5
Tenebántur hómines captívi sub diabolo, et dæmónibus serviébant; sed redempti sunt a captivitáte. Véndere enim se potuérunt, sed redímere non potuérunt. Venit Redemptor, et dedit prétium; fudit sánguinem suum, et emit orbem terrárum. Quæritis quid émerit? Vidéte quid déderit, et inveniétis quid émerit. Sanguis Christi prétium est. Tanti quid valet? quid, nisi totus orbis? quid, nisi omnes gentes? Valde ingráti sunt pretio suo, aut multum supérbi sunt, qui discunt, aut illud tam parum esse ut solos Afros émerit, aut se tam magnos esse pro quibus solis illud sit datum. Non ergo exsúltent, non supérbiant. Pro toto dedit, quantum dedit.

[Responsory8]
R. Prædestinávit nos Deus in adoptiónem filiórum per Jesum Christum, 
* In quo habémus redemptiónem per sánguinem ejus.
V. Remissiónem peccatórum secúndum divítias gratiæ ejus, quæ superabundávit in nobis.
R. In quo habémus redemptiónem per sánguinem ejus.
&Gloria
R. In quo habémus redemptiónem per sánguinem ejus.

[Lectio9]
!Sermo 31, alias 344
Habuit ille sánguinem, unde nos redimeret; et ad hoc accépit sánguinem, ut esset quem pro nobis rediméndis effúnderet. Sanguis Dómini tui, si vis, datus est pro te; si nolúeris esse, non est datus pro te. Forte enim dicis: Habuit sánguinem Deus meus, quo me redímeret, sed jam, cum passus est, totum dedit; quid illi remánsit, quod det et pro me? Hoc est magnum, quia semel dedit, et pro ómnibus dedit. Sanguis Christi volénti est salus, nolénti supplícium. Quid ergo dúbitas, qui mori non vis, a secunda potius morte liberari? Qua liberaris, si vis tollere crucem tuam, et sequi Dóminum; quia ille tulit suam, et quæsívit servum.
&teDeum

[Ant Laudes]
Hi qui amicti sunt * stolis albis, qui sunt, et unde venérunt?
Hi sunt * qui venérunt de tribulatióne magna et lavérunt stolas suas in sánguine Agni.
Ideo sunt * ante thronum Dei et serviunt ei die ac nocte.
Et ipsi vicérunt * dracónem propter sánguinem Agni et propter testaméntum Verbi sui.
Beáti * qui lavant stolas suas in sánguine Agni.

[Capitulum Laudes]
@:Capitulum Vespera

[Hymnus Laudes]
v. Salvéte, Christi vúlnera,
Imménsi amoris pígnora
Quibus perénnes rivuli
Manant rubéntis sánguinis.
_
Nitóre stellas víncitis
Rosas odóre et bálsama,
Prétio lapíllos Indícos,
Mellis favos dulcédine.
_
Per vos patet gratíssimum
Nostris asýlum méntibus;
Non huc furor minántium
Umquam penétrat hóstium.
_
Quot Jesus in prætório
Flagélla nudus éxcipit!
Quot scissa pellis úndique
Stillat cruóris gúttulas!
_
Frontem venústam, proh dolor!
Coróna pungit spínea,
Clavi retúsa cúspide
Pedes manúsque pérforant.
_
Postquam sed ille trádidit
Amans volénsque spíritum,
Pectus ferítur láncea,
Geminúsque liquor éxsilit.
_
Ut plena sit redémptio,
Sub torculári stríngitur;
Suíque Jesus ímmemor,
Sibi nil resérvat sánguinis.
_
Veníte quotquot críminum
Funésta labes ínficit;
In hoc salútis bálneo
Qui se lavat, mundábitur.
_
Summi ad Paréntis déxteram
Sedénti habénda est grátia,
Qui nos redémit sánguine,
Sanctóque firmat Spíritu.
Amen.

[Versum 2]
V. Justificáti in sánguine Christi.
R. Salvi érimus ab ira per ipsum.

[Ant 2]
Erit sanguis Agni * vobis in signum, dicit Dóminus; et vidébo sánguinem, et transíbo vos nec erit in vobis plaga dispérdens.

[Commemoratio 2]
@Sancti/06-24:Octava

[Lectio Prima]
!Heb 9:19-20
v. Accípiens Móyses sánguinem vitulórum, et hircórum cum aqua et lana coccínea et hyssópo: ipsum quoque librum, et omnem pópulum aspérsit, dicens: Hic sanguis testaménti, quod mandávit ad vos Deus.

[Versum Prima]
Qui tuo nos sánguine redémisti.

[Capitulum Tertia]
@:Capitulum Laudes

[Responsory Tertia]
R.br. Redemísti nos, Dómine, * In sánguine tuo.
R. Redemísti nos, Dómine, * In sánguine tuo.
V. Ex omni tribu, et lingua, et pópulo, et natióne.
R. In sánguine tuo.
&Gloria
R. Redemísti nos, Dómine, * In sánguine tuo.
_
V. Sanguis Jesu Christi Fílii Dei.
R. Emundat nos ab omni peccáto.

[Capitulum Sexta]
!Heb 9:13-14
v. Si sanguis hircórum, et taurórum, et cinis vítulæ aspérsus inquinátos sanctíficat ad emundatiónem carnis: quanto magis sanguis Christi, qui per Spíritum Sanctum semetípsum óbtulit immaculátum Deo, emundábit consciéntiam nostram ab opéribus mórtuis, ad serviéndum Deo vivénti?
$Deo gratias

[Responsory Sexta]
R.br. Sanguis Jesu Christi Fílii Dei * Emundat nos.
R. Sanguis Jesu Christi Fílii Dei * Emundat nos.
V. Ab omni peccáto.
R. Emundat nos.
&Gloria
R. Sanguis Jesu Christi Fílii Dei * Emundat nos.
_
V. Christus diléxit nos.
R. Et lavit nos in sánguine suo.

[Capitulum Nona]
@:Lectio Prima
$Deo gratias

[Responsory Nona]
R.br. Christus diléxit nos, et lavit nos * In sánguine suo.
R. Christus diléxit nos, et lavit nos * In sánguine suo.
V. Et fecit nos regnum, et sacerdótes Deo, et Patri.
R. In sánguine suo.
&Gloria
R. Christus diléxit nos, et lavit nos * In sánguine suo.
_
V. Justificáti in sánguine Christi.
R. Salvi érimus ab ira per ipsum.

[Versum 3]
V. Te ergo quǽsumus, tuis famulis subveni.
R. Quos pretióso sánguine redémisti.

[Ant 3]
Habébitis autem * hunc diem in monuméntum: et celebrábitis eum solémnem Dómino in generatiónibus vestris cultu sempitérno.
