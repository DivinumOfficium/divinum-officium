[Rank]
S. Petri ad Vincula;;Duplex majus;;4;;ex C1

[Rule]
ex C1;
9 lectiones
Psalmi Dominica
Antiphonas horas
Psalm5 Vespera=116

[Ant Vespera]
Herodes rex * apposuit ut apprehenderet et Petrum: quem cum apprehendisset, misit in carcerem, volens post Pascha producere eum populo.
Petrus quidem * servabatur in carcere, oratio autem fiebat sine intermissione ab Ecclesia ad Deum pro eo.
Dixit Angelus * ad Petrum: Circumda tibi vestimentum tuum, et sequere me.
Misit Dominus * Angelum suum, et liberavit me de manu Herodis, alleluia.
Tu es Petrus, * et super hanc petram ædificabo Ecclesiam meam.

[Capitulum Vespera]
@Sancti/06-29

[Hymnus Vespera]
v. Miris modis repente liber, ferrea
Christo jubente vincla Petrus exuit:
Ovilis ille Pastor, et Rector gregis
Vitæ recludit pascua, et fontes sacros,
Ovesque servat creditas, arcet lupos.
_
Patri perenne sit per ævum gloria,
Tibique laudes concinamus inclytas,
Aeterne Nate, sit superne Spiritus
Honor tibi decusque: sancta jugiter
Laudetur omne Trinitas per sæculum.
Amen.

[Versum 1]
@Sancti/02-22

[Ant 1]
@Sancti/02-22

[Oratio]
Deus, qui beatum Petrum Apostolum, a vinculis absolutum, illæsum abire fecisti: nostrorum, quǽsumus, absolve vincula peccatorum; et omnia mala a nobis propitiatus exclude.
$Per Dominum
_
@Sancti/02-22:Commemoratio4

[Commemoratio]
!Commemoratio Ss. Martyrum Machabæorum.
@Commune/C3:Oratio proper
_
v. Oremus.
Fraterna nos, Domine, Martyrum tuorum corona lætificet: quæ et fidei nostræ præbeat incrementa virtutum, et multiplici nos suffragio consoletur.
$Per Dominum

[Hymnus Matutinum]
v. Quodcumque in orbe nexibus revinxeris,
Erit revinctum Petre in arce siderum:
Et quod resolvit hic potestas tradita,
Erit solutum cæli in alto vertice:
In fine mundi judicabis sæculum.
_
Patri perenne sit per ævum gloria,
Tibique laudes concinamus inclytas,
Aeterne Nate, sit superne Spiritus
Honor tibi decusque: sancta jugiter
Laudetur omne Trinitas per sæculum.
Amen.

[Lectio1]
De Actibus Apostolorum.
!Act 12:1-5
1 Misit Herodes rex manus, ut affligeret quosdam de Ecclesia.
2 Occidit autem Jacobum fratrem Joannis gladio.
3 Videns autem quia placeret Judæis, apposuit ut apprehenderet et Petrum. Erant autem dies azymorum.
4 Quem cum apprehendisset, misit in carcerem, tradens quatuor quaternionibus militum custodiendum, volens post Pascha producere eum populo.
5 Et Petrus quidem servabatur in carcere; oratio autem fiebat sine intermissione ab Ecclesia ad Deum pro eo.

[Responsory1]
@Sancti/02-22

[Lectio2]
!Act 12:6-8
6 Cum autem producturus eum esset Herodes, in ipsa nocte erat Petrus dormiens inter duos milites, vinctus catenis duabus: et custodes ante ostium custodiebant carcerem.
7 Et ecce Angelus Domini astitit, et lumen refulsit in habitaculo: percussoque latere Petri, excitavit eum, dicens: Surge velociter. Et ceciderunt catenæ de manibus ejus.
8 Dixit autem Angelus ad eum: Præcingere, et calcea te caligas tuas. Et fecit sic. Et dixit illi: Circumda tibi vestimentum tuum, et sequere me.

[Responsory2]
@Sancti/02-22

[Lectio3]
!Act 12:9-11
9 Et exiens sequebatur eum, et nesciebat quia verum est, quod fiebat per Angelum: existimabat autem se visum videre.
10 Transeuntes autem primam et secundam custodiam, venerunt ad portam ferream, quæ ducit ad civitatem: quæ ultro aperta est eis; et exeuntes processerunt vicum unum: et continuo discessit Angelus ab eo.
11 Et Petrus ad se reversus, dixit: Nunc scio vere quia misit Dominus Angelum suum, et eripuit me de manu Herodis, et de omni exspectatione plebis Judæorum.

[Responsory3]
@Sancti/02-22

[Lectio4]
Theodosio juniore imperante, cum Eudocia ejus uxor Jerosolymam solvendi voti causa venisset, ibi multis est affecta muneribus: Præ ceteris insigne donum accepit ferreæ catenæ, auro gemmisque ornatæ: quam illam esse affirmabant, qua Petrus Apostolus ab Herode vinctus fuerat. Eudocia catenam pie venerata, eam postea Romam ad filiam Eudoxiam misit, quæ illam Pontifici maximo detulit: Isque vicissim illi monstravit alteram catenam: qua, Nerone imperatore, idem Apostolus constrictus fuerat.

[Responsory4]
@Sancti/06-29

[Lectio5]
Cum igitur Pontifex Romanam catenam cum ea, quæ Jerosolymis allata fuerat, contulisset, factum est ut illæ inter se sic connecterentur, ut non duæ, sed una catena ab eodem artifice confecta esse videretur. Quo miraculo tantus honor sacris illis vinculis haberi cœpit, ut propterea hoc nomine sancti Petri ad vincula ecclesia titulo Eudoxiæ, dedicata sit in Exquiliis, ejusque memoriæ dies festus institutus Kalendis Augusti.

[Responsory5]
@Sancti/06-29

[Lectio6]
Quo ex tempore honos, qui eo die profanis Gentilium celebritatibus tribui solitus erat, Petri vinculis haberi cœpit: quæ tacta ægros sanabant, et dæmones ejiciebant. Quo in genere anno salutis humanæ nongentesimo sexagesimo nono accidit, ut quidam comes, Ottonis imperatoris familiaris, occupatus ab immundo spiritu, seipsum dentibus dilaniaret. Quare is jussu imperatoris ad Joannem Pontificem ducitur: qui, ut sacra catena comitis collum attigit, erumpens nefarius spiritus hominem liberum reliquit: ac deinceps in Urbe sanctorum vinculorum religio propagata est.

[Responsory6]
@Sancti/02-22:Responsory4
&Gloria
R. Et ideo tibi traditæ sunt claves regni cælorum.

[Lectio7]
Lectio sancti Evangelii secundum Matthæum.
!Matt 16:13-19
In illo tempore: Venit Jesus in partes Cæsareæ Philippi: et interrogabat discipulos suos, dicens: Quem dicunt homines esse Filium hominis? Et reliqua.
_
Homilia sancti Augustini Episcopi.
!Ex serm. 29. de Sanct. in medio.
Solus Petrus inter Apostolos meruit audire: Amen dico tibi, quia tu es Petrus, et super hanc petram ædificabo Ecclesiam meam; dignus certe, qui ædificandis in domo Dei populis lapis esset ad fundamentum, columna ad sustentaculum, clavis ad regnum. De hoc ait sermo divinus: Et ponebant, inquit, infirmos suos, ut umbra saltem transeuntis Petri obumbraret eos. Si tunc opem ferre poterat umbra corporis, quanto magis nunc plenitudo virtutis? si tunc supplicantibus proderat aura quædam pertranseuntis quanto magis gratia nunc permanentis? Merito per omnes Christi ecclesias auro pretiosius habetur ferrum illud pœnalium vinculorum.

[Responsory7]
@Sancti/02-22:Responsory5

[Lectio8]
Si tam medicabilis fuit obumbratio visitantis, quanto magis catena vincientis? Si inanis quædam species vacuæ imaginis habere potuit in se vim salutis, quanto plus de corpore meruerunt attrahere salubritatis ferreo pondere sacris impressa membris vincula passionis? Si ad præsidia supplicantium tam potens fuit ante martyrium, quanto magis efficax post triumphum? Felices illi nexus, qui de manicis et compedibus in coronam mutandi, Apostolum contingentes Martyrem reddiderunt. Felicia vincula, quæ reum suum usque ad Christi crucem non tam condemnatura, quam consecratura miserunt.

[Responsory8]
@Sancti/02-22:Responsory7
&Gloria
R. Et ego dico tibi, quia tu es Petrus, et super hanc petram ædificabo Ecclesiam meam.

[Lectio93]
!Commemoratio pro sanctis Machabeis.
Sermo sancti Gregorii Nazianzeni.
!Orat. 20. in Machabæos.
Quidnam Machabæi? Horum enim nomine dies festus præsenti frequentia celebratur. Qui etsi apud multos non sunt in honore, quod illud certamen post Christum non susceperunt: tamen digni sunt qui ab omnibus honorentur, quia pro patriis legibus et institutis fortes constantesque se præbuerunt. Nam qui martyrium subiere ante Christi passionem, quid facturi erant, si post Christum persecutionem passi fuissent, ejusque mortem nostræ salutis causa susceptam, ad imitandum propositam habuissent? Quorum enim nullo proposito exemplo talis tantaque virtus fuit, an non ii exemplum illud intuentes, fortius in certamen descendissent? Quin etiam mystica quædam et occulta ratio mihi quidem atque omnibus Dei amatoribus valde probabilis est, neminem eorum, qui ante Christi adventum martyrio consummati sunt, id sine fide in Christum consequi potuisse.
&teDeum

[Ant Laudes]
@:Ant Vespera

[Capitulum Laudes]
@:Capitulum Vespera

[Hymnus Laudes]
@Sancti/02-22

[Versum 2]
@Sancti/02-22:Versum 1

[Ant 2]
@Sancti/02-22

[Lectio Prima]
@Sancti/06-29

[Capitulum Tertia]
@:Capitulum Vespera

[Capitulum Sexta]
@Sancti/06-29

[Capitulum Nona]
@:Lectio Prima

[Ant 3]
Solve * jubente Deo terrarum Petre catenas, qui facis ut pateant cælestia regna beatis.

[Lectio94]
Theodósio junióre imperánte, Eudócia ejus uxor Jerosólymæ insígne præ céteris donum accépit férreæ caténæ, quam illam esse affirmábant, qua Petrus Apóstolus ab Heróde vinctus fúerat. Eudócia caténam pie veneráta, Romam ad fíliam Eudóxiam misit, ubi a summo Pontífice compósita cum ea, qua Neróne imperatóre idem beátus Apóstolus constríctus fúerat, ambæ inter se sic connéxæ sunt, ut non duæ, sed una caténa ab uno artífice confécta esse viderétur. Hinc, cum et ægrotórum salus et obsessórum liberátio, sacro horum vinculórum contáctu, sæpe obtinerétur, tantus honor sacris illis vínculis habéri cœpit, ut proptérea hoc nómine sancti Petri ad víncula ecclésia, título Eudóxiæ, dedicáta sit in Exquíliis, ejúsque memóriæ dies festus, profánis Gentílium solemnitátibus abólitis, institútus fúerit Kaléndis Augústi.
&teDeum
