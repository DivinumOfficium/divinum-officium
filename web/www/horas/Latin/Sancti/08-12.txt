[Rank]
S. Claræ Virginis;;Duplex;;3;;vide C6

[Rule]
vide C6;
9 lectiones

[Oratio]
@Commune/C7::s/N\./Claræ Vírginis/

[Hymnus Matutinum]
@Commune/C6:Hymnus Matutinum 1

[Lectio4]
Clara nobilis virgo, Assisii nata in Umbria, sanctum Franciscum concivem suum imitata, cuncta sua bona in eleemosynas et páuperum subsidia distríbuit et convértit. De sæculi strépitu fúgiens, in campestrem declinávit ecclésiam, ibique ab eodem beato Francisco recepta tonsura, consanguineis ipsam reducere conántibus fortiter réstitit. Et denique ad ecclésiam sancti Damiáni fuit per eumdem adducta, ubi ei Dóminus plures socias aggregávit; et sic ipsa sacrárum sorórum collegium instituit, quarum régimen, nimia sancti Francisci devicta importunitate, recepit. Suum monastérium sollicite ac prudenter, in timóre Dómini ac plena ordinis observantia, annis quadragínta duobus mirabíliter gubernávit; ejus enim vita erat aliis erudítio et doctrina, unde ceteræ vivéndi regulam didicérunt.

[Lectio5]
Ut, carne depressa, spíritu convalésceret, nudam humum et intérdum sarménta pro lecto habebat, et pro pulvinari sub cápite durum lignum. Una túnica cum mantello de vili et híspido panno utebátur, áspero cilício nonnumquam adhibito juxta carnem. Tanta se frenábat abstinéntia, ut longo témpore tribus in hebdomada diébus nihil pénitus pro sui corporis aliménto gustaverit; réliquis autem diébus tali se cibórum parvitate restringens, ut aliæ, quómodo subsístere póterat, miraréntur. Binas quotannis (antequam ægrotaret) quadragesimas, solo pane et aqua refecta, jejunábat. Vigiliis ínsuper et oratiónibus assidue dédita, in his præcipue dies noctesque expendebat. Diútinus perplexa languóribus, cum ad exercitium corporale non posset surgere per se ipsam, sorórum suffragio levabátur; et, fulcimentis ad tergum appositis, laborábat propriis mánibus, ne in suis étiam esset infirmitátibus otiosa. Amatrix præcipua paupertátis, ab ea pro nulla umquam necessitate discessit; et possessiónes pro sorórum sustentatióne a Gregório nono oblatas constantíssime recusávit.

[Lectio6]
Multis et variis miraculis virtus suæ sanctitátis effulsit. Cuidam de soróribus sui monasterii loquelam restituit expeditam; alteri aurem surdam apéruit; laborántem febre, tumentem hydrópisi, plagatam fístula, aliasque aliis oppressas languóribus liberávit. Fratrem de ordine Minórum ab insaniæ passióne sanávit. Cum óleum in monasterio totáliter defecísset, Clara accépit úrceum atque lávit, et invéntus est oleo, beneficio divinæ largitátis, impletus. Unius panis medietátem adeo multiplicávit, ut soróribus quinquagínta suffécerit. Saracenis Assisium obsidéntibus et Claræ monastérium invádere conántibus, ægra se ad portam afferri vóluit, unáque vas in quo sanctíssimum Eucharistiæ sacraméntum erat inclusum, ibique orávit: Ne tradas, Dómine, béstiis ánimas confiténtes tibi, et custódi famulas tuas, quas pretióso sánguine redemísti. In cujus oratióne ea vox audíta est: Ego vos semper custódiam. Saraceni autem partim se fugæ mandarunt, partim, qui murum ascenderant, capti óculis, præcípites cecidérunt. Ipsa dénique Virgo, cum in extremis ágeret, a cándido beatárum Vírginum cœtu (inter quas una eminentior ac fulgidior apparebat) visitata, ac sacra Eucharistia sumpta, et peccatórum indulgéntia ab Innocentio quarto ditata, tertio Idus Augusti ánimam Deo réddidit. Post obitum vero quam plurimis miraculis resplendentem, Alexander quartus inter sanctas Vírgines rétulit.

[Lectio94]
Clara nóbilis virgo, Assísii nata in Umbria, sanctum Francíscum concívem suum imitáta, cuncta sua bona in eleemósynas et páuperum subsídia distríbuit. De sǽculi strépitu fúgiens, in campéstrem declinávit ecclésiam, ibíque ab eódem beáto Francísco recépta tonsúra consanguíneis ipsam redúcere conántibus fórtiter réstitit. Deínde ad ecclésiam sancti Damiáni per eúmdem addúcta, sacrárum sorórum collégium instítuit, quarum régimen, nímia sancti Francísci devícta importunitáte recépit. Suum monastérium sollícite ac prudénter annis quadragínta duóbus mirabíliter gubernávit. Saracénos monastérium invádere conántes, cum sanctíssimum Sacraméntum deférri jussísset, humíllime orans, pénitus fugávit. Evolávit in cǽlum prídie Idus Augústi, et ab Alexándro Papa quarto inter sanctas Vírgines est reláta.
&teDeum
