[Rank]
In Nativitate S. Joannis Baptistæ;;Duplex I classis cum Octava communi;;6.5;;

[Rank1960]
In Nativitate S. Joannis Baptistæ;;Duplex I classis;;6;;

[Rule]
Proper;
9 lectiones
Psalmi Dominica
Antiphonas horas
Psalm5 Vespera=116

[Ant Vespera]
Ipse præíbit * ante illum in spíritu et virtúte Eliæ paráre Dómino plebem perféctam.
Joánnes * est nomen ejus: vinum et siceram non bibet, et multi in nativitáte ejus gaudébunt.
Ex útero senectútis * et sterili Joánnes natus est, præcursor Domini.
Iste puer * magnus coram Dómino: nam et manus ejus cum ipso est.
Nazaræus * vocábitur puer iste: vinum et siceram non bibet, et omne immundum non manducábit ex útero matris suæ.

[Capitulum Vespera]
!Isa 49:1
v. Audíte, ínsulæ, et atténdite, pópuli de longe: Dóminus ab útero vocávit me, de ventre matris meæ recordátus est nóminis mei.
$Deo gratias

[Hymnus Vespera]
v. Ut queant laxis resonáre fibris
Mira gestórum fámuli tuórum,
Solve pollúti lábii reátum,
Sancte Joánnes.
_
Núntius celso véniens Olýmpo,
Te patri magnum fore nascitúrum,
Nomen, et vitæ sériem geréndæ
Ordine promit.
_
Ille promíssi dúbius supérni,
Pérdidit promptæ módulos loquélæ;
Sed reformásti génitus perémptæ
Organa vocis.
_
Ventris obstrúso récubans cubíli
Sénseras Regem thálamo manéntem;
Hinc parens nati méritis utérque
Abdita pandit.
_
Sit decus Patri, genitǽque Proli,
Et tibi, compar utriúsque virtus,
Spíritus semper, Deus unus omni
Témporis ævo. 
Amen.

[Versum 1]
V. Fuit homo missus a Deo.
R. Cui nomen erat Joánnes.

[Ant 1]
Ingrésso * Zacharía templum Dómini, appáruit ei Gábriel Angelus stans a dextris altáris incensi.

[Oratio]
Deus, qui præséntem diem honorábilem nobis in beáti Joánnis nativitáte fecísti:~
da pópulis tuis spirituálium grátiam gaudiórum; et ómnium fidélium mentes dirige~
in viam salútis ætérnæ.
$Per Dominum

[Invit]
Regem Præcursóris Dóminum, * Veníte, adorémus.

[Hymnus Matutinum]
v. Antra desérti téneris sub annis,
Cívium turmas fúgiens, petísti,
Ne levi posses maculáre vitam
Crímine linguæ.
_
Prǽbuit durum tégumen camélus
Artubus sacris, stróphium bidéntes;
Cui latex haustum, sociáta pastum
Mella locústis.
_
Céteri tantum cecinére Vatum
Corde præságo jubar affutúrum;
Tu quidem mundi scelus auferéntem
Indice prodis.
_
Non fuit vasti spátium per orbis
Sanctior quisquam génitus Joánne,
Qui nefas sæcli méruit lavántem
Tíngere lymphis.
_
Sit decus Patri, genitǽque Proli,
Et tibi, compar utriúsque virtus,
Spíritus semper, Deus unus omni
Témporis ævo. 
Amen.

[Ant Matutinum]
Priúsquam te formarem * in útero, novi te; et antequam progredereris, sanctificávi te.;;1
Ad ómnia quæ mittam te, * dicit Dóminus, ibis: ne timeas, et quæ mandávero tibi, loquéris ad eos.;;2
Ne timeas * a fácie eórum, quia ego tecum sum, dicit Dóminus.;;3
V. Fuit homo missus a Deo.
R. Cui nomen erat Joánnes.
Misit Dóminus * manum suam, et tétigit os meum, et prophétam in Géntibus dedit me Dóminus.;;4
Ecce dedi verba mea * in ore tuo: ecce constítui te super Gentes et regna.;;5
Dóminus * ab útero vocávit me, de ventre matris meæ recordátus est nóminis mei.;;8
V. Inter natos mulíerum non surréxit major.
R. Joánne Baptista.
Pósuit os meum * Dóminus quasi gládium acutum: sub umbra manus suæ protéxit me.;;14
Formans me * ex útero servum sibi Dóminus, dicit: Dedi te in lucem Géntium, ut sis salus mea usque ad extremum terræ.;;20
Reges vidébunt, * et consurgent príncipes et adorábunt Dóminum Deum tuum, qui elégit te.;;33
V. Elisabeth Zacharíæ magnum virum génuit.
R. Joánnem Baptistam, præcursórem Domini.

[Lectio1]
Incipit liber Jeremíæ Prophétæ.
!Jer 1:1-5
1 Verba Jeremíæ fílii Helcíæ, de sacerdótibus, qui fuérunt in Anathoth, in terra Bénjamin.
2 Quod factum est verbum Dómini ad eum in diébus Josíæ fílii Amon regis Juda, in tertiodecimo anno regni ejus.
3 Et factum est in diébus Jóakim fílii Josíæ regis Juda, usque ad consummatiónem undécimi anni Sedecíæ fílii Josíæ regis Juda, usque ad transmigratiónem Jerusalem, in mense quinto.
4 Et factum est verbum Dómini ad me, dicens:
5 Priúsquam te formarem in útero, novi te: et antequam exíres de vulva, sanctificávi te, et prophétam in Géntibus dedi te.

[Responsory1]
R. Fuit homo missus a Deo, cui nomen erat Joánnes: 
* Hic venit in testimónium, ut testimónium perhibéret de lúmine, et paráret Dómino plebem perféctam.
V. Erat Joánnes in desérto prædicans baptismum pœniténtiæ.
R. Hic venit in testimónium, ut testimónium perhibéret de lúmine, et paráret Dómino plebem perféctam.

[Lectio2]
!Jer 1:6-10
6 Et dixi, A a a, Dómine Deus: ecce nescio loqui, quia puer ego sum.
7 Et dixit Dóminus ad me: Noli dicere, Puer sum: quóniam ad ómnia, quæ mittam te, ibis: et universa, quæcúmque mandávero tibi, loquéris.
8 Ne timeas a fácie eórum: quia tecum ego sum, ut éruam te, dicit Dóminus. 
9 Et misit Dóminus manum suam, et tétigit os meum: et dixit Dóminus ad me: Ecce dedi verba mea in ore tuo:
10 ecce constitui te hódie super Gentes, et super regna, ut evellas, et déstruas, et disperdas, et díssipes, et ædífices, et plantes.

[Responsory2]
R. Elisabeth Zacharíæ magnum virum génuit, Joánnem Baptistam, præcursórem Dómini: 
* Qui viam Dómino præparávit in erémo.
V. Fuit homo missus a Deo, cui nomen erat Joánnes.
R. Qui viam Dómino præparávit in erémo.

[Lectio3]
!Jer 1:17-19
17 Tu ergo accinge lumbos tuos, et surge, et lóquere ad eos ómnia quæ ego præcipio tibi. Ne formídes a fácie eórum: nec enim timére te fáciam vultum eórum.
18 Ego quippe dedi te hódie in civitátem munítam, et in colúmnam férream, et in murum æreum, super omnem terram, régibus Juda, princípibus ejus, et sacerdótibus, et pópulo terræ.
19 Et bellábunt advérsum te, et non prævalébunt: quia ego tecum sum, ait Dóminus, ut líberem te.

[Responsory3]
R. Priúsquam te formarem in útero, novi te: et antequam exíres de ventre, sanctificávi te, * Et prophétam in Géntibus dedi te.
V. Vir diléctus a Deo, et homínibus honorátus est.
R. Et prophétam in Géntibus dedi te.
&Gloria
R. Et prophétam in Géntibus dedi te.

[Lectio4]
Sermo sancti Augustini Episcopi.
!Sermo 20. de Sanctis.
Post illum sacrosanctum Dómini natális diem, nullius hóminum nativitátem légimus celebrari, nisi solíus beáti Joánnis Baptistæ. In aliis Sanctis et eléctis Dei novimus illum diem coli, quo illos, post consummatiónem labórum et devictum triumphatúmque mundum, in perpetuas æternitates præsens hæc vita partúriit. In aliis consummáta ultimi diéi merita celebrántur: in hoc etiam prima dies, et ipsa etiam hóminis inítia consecrántur; pro hac absque dubio causa, quia per hunc Dóminus advéntum suum, ne súbito hómines insperátum non agnoscerent, vóluit esse testátum. Joánnes autem figura fuit veteris Testamenti, et in se formam prætulit legis; et ideo Joánnes prænuntiávit Salvatórem, sicut lex grátiam præcucúrrit.

[Responsory4]
R. Descéndit Angelus Dómini ad Zacharíam dicens: Accipe púerum in senectute tua: 
* Et habébit nomen Joánnes Baptista.
V. Iste puer magnus coram Dómino: nam et manus ejus cum ipso est.
R. Et habébit nomen Joánnes Baptista.

[Lectio5]
Quod autem nondum natus de secréto materni uteri prophetávit, et expers lucis jam testis est veritátis; hoc est intelligéndum, quod latens sub velámine et carne litteræ, et Redemptórem mundo spíritu prædicávit, et nobis Dóminum nostrum de quodam legis útero proclamávit. Ergo quia Judæi erravérunt a ventre, id est, a lege quæ a Christo grávida erat, erravérunt a ventre, locúti sunt falsa; ideo hic venit in testimónium, ut testimónium perhibéret de lúmine.

[Responsory5]
R. Hic est præcursor diléctus, et lucérna lucens ante Dóminum: 
* Ipse est enim Joánnes, qui viam Dómino præparávit in erémo; sed et Agnum Dei demonstrávit, et illuminávit mentes hóminum.
V. Ipse præíbit ante illum in spíritu et virtúte Elíæ.
R. Ipse est enim Joánnes, qui viam Dómino præparávit in erémo; sed et Agnum Dei demonstrávit, et illuminávit mentes hóminum.

[Lectio6]
Quod autem Joánnes in carcere constitútus ad Christum discipulos suos ordinat; lex ad Evangélium transmittit. Quæ lex juxta typum Joánnis, quasi ignorantiæ clausa carcere, in obscúro et in occulto jacebat, et Judáica cæcitate sensus intra litteram tenebátur inclusus. De hoc beátus Evangelista prolóquitur: Ille erat lucérna ardens, id est, Spíritus Sancti igne succénsus, ut mundo ignorantiæ nocte possesso lumen salútis osténderet, et quasi inter densíssimas delictórum ténebras splendidíssimus justítiæ solem lucis suæ radio demonstraret, et de seipso dicens: Ego vox clamántis in desérto.

[Responsory6]
R. Innuébant patri ejus quem vellet vocari eum: et postulans pugillarem, scripsit dicens: 
* Joánnes est nomen ejus.
V. Apertum est os Zacharíæ, et prophetávit dicens.
R. Joánnes est nomen ejus.
&Gloria
R. Joánnes est nomen ejus.

[Lectio7]
Léctio sancti Evangélii secúndum Lucam.
!Luc 1:57-69
Elisabeth impletum est tempus pariéndi, et péperit fílium. Et audiérunt vicíni et cognáti ejus quia magnificávit Dóminus misericórdiam suam cum illa, et congratulabántur ei. Et réliqua.
_
Homilía sancti Ambrosii Episcopi.
!Liber 2. Comm. in Lucæ cap. 1. ante finem.
Péperit fílium Elisabeth, et congratulabántur vicíni. Habet Sanctórum edítio lætítiam plurimórum, quia commune est bonum; justítia enim communis est virtus. Et ideo in ortu justi futuræ vitæ insigne præmittitur, et grátia secuturæ virtútis exsultatióne vicinórum præfigurante signátur. Pulchre autem tempus, quo fuit in útero Prophéta, describitur, ne Maríæ præséntia taceátur; sed tempus silétur infantiæ, eo quia infantiæ impediménta nescívit. Et ideo in Evangelio nihil super eo légimus, nisi ortum ejus, et oraculum, exsultatiónem in útero, vocem in desérto.

[Responsory7]
R. Præcúrsor Dómini venit, de quo ipse testátur:
* Nullus major inter natos mulierum Joánne Baptísta.
V. Hic est enim prophéta, et plus quam prophéta, de quo Salvátor ait.
R. Nullus major inter natos mulierum Joánne Baptísta.

[Lectio8]
Neque enim ullam infantiæ sensit ætátem, qui supra natúram, supra ætátem in útero positus matris, a mensúra cœpit ætátis plenitúdinis Christi. Mire sanctus Evangelista præmitténdum putávit, quod plurimi infántem patris nómine Zacharíam appellándum putáverint; ut advertas matri non nomen alicujus displicuisse degeneris, sed id Sancto infusum Spiritu, quod ab Angelo ante Zacharíæ fuerat prænuntiátum. Et quidem ille mutus intimare vocabulum fílii nequívit uxori; sed per prophetíam Elisabeth dídicit, quod non didícerat a maríto.

[Responsory8]
R. Gabriel Angelus appáruit Zacharíæ dicens: Nascétur tibi fílius, nomen ejus Joánnes vocábitur: 
* Et multi in nativitáte ejus gaudébunt.
V. Erit enim magnus coram Dómino vinum et síceram non bibet.
R. Et multi in nativitáte ejus gaudébunt.
&Gloria
R. Et multi in nativitáte ejus gaudébunt.

[Lectio9]
Joánnes est, inquit, nomen ejus; hoc est, non nos ei nomen impónimus, qui jam a Deo nomen accépit. Habet vocabulum suum, quod agnóvimus, non quod elégimus. Habent hoc mérita Sanctórum, ut a Deo nomen accípiant. Sic Jacob Israël dícitur, quia Deum vidit. Sic Dóminus noster Jesus nominátus est, antequam natus; cui non Angelus, sed Pater nomen impósuit. Vides Angelos quæ audíerint, non quæ usurpáverint, nuntiáre. Nec mireris, si nomen mulier, quod non audívit, asseruit; quando Spíritus ei Sanctus, qui Angelo mandáverat, revelávit.
&teDeum

[Ant Laudes]
Elisabeth Zachariæ * magnum virum génuit, Joánnem Baptistam, præcursórem Domini.
Innuébant patri ejus * quem vellet vocari eum: et scripsit dicens: Joánnes est nomen ejus.
Joánnes vocábitur * nomen ejus: et in nativitáte ejus multi gaudébunt.
Inter natos mulíerum * non surréxit major Joánne Baptista.
Tu, puer, * Prophéta Altíssimi vocáberis; præíbis ante Dóminum paráre vias ejus.

[Capitulum Laudes]
@:Capitulum Vespera

[Hymnus Laudes]
v. O nimis felix, meritíque celsi,
Nésciens labem nívei pudóris,
Prǽpotens Martyr, nemorúmque cultor,
Máxime Vatum.
_
Serta ter denis álios corónant
Aucta creméntis, duplicáta quosdam,
Trina te fructu cumuláta centum
Néxibus ornant.
_
Nunc potens nostri méritis opímis
Pectóris duros lápides revélle
Asperum planans iter, et refléxos
Dírige calles.
_
Ut pius mundi Sator et Redémptor
Méntibus culpæ sine labe puris
Rite dignétur véniens beátos
Pónere gressus.
_
Láudibus cives célebrent supérni
Te, Deus simplex paritérque trine,
Súpplices et nos véniam precámur:
Parce redémptis.
Amen.

[Versum 2]
V. Iste puer magnus coram Dómino.
R. Nam et manus ejus cum ipso est.

[Ant 2]
Apertum est * os Zachariæ, et prophetávit dicens: Benedíctus Deus Israël.

[Lectio Prima]
!Isa 49:7
v. Reges vidébunt, et consurgent príncipes et adorábunt Dóminum Deum tuum, et Sanctum Israël, qui elégit te.

[Capitulum Tertia]
@:Capitulum Vespera

[Responsory Tertia]
R.br. Fuit homo * Missus a Deo.
R. Fuit homo * Missus a Deo.
V. Cui nomen erat Joánnes.
R. Missus a Deo.
&Gloria
R. Fuit homo * Missus a Deo.
_
V. Inter natos mulíerum non surréxit major.
R. Joánne Baptista.

[Capitulum Sexta]
!Isa 49:5-6
v. Et nunc, hæc dicit Dóminus formans me ex útero servum sibi: Dedi te in lucem Géntium, ut sis salus mea usque ad extremum terræ.
$Deo gratias

[Responsory Sexta]
R.br. Inter natos mulíerum * Non surréxit major.
R. Inter natos mulíerum * Non surréxit major.
V. Joánne Baptista.
R. Non surréxit major.
&Gloria
R. Inter natos mulíerum * Non surréxit major.
_
V. Elisabeth Zachariæ magnum virum génuit.
R. Joánnem Baptistam, præcursórem Dómini.

[Capitulum Nona]
@:Lectio Prima
$Deo gratias

[Responsory Nona]
R.br. Elisabeth Zachariæ * Magnum virum génuit.
R. Elisabeth Zachariæ * Magnum virum génuit.
V. Joánnem Baptistam, præcursórem Dómini.
R. Magnum virum génuit.
&Gloria
R. Elisabeth Zachariæ * Magnum virum génuit.
_
V. Iste puer magnus coram Dómino.
R. Nam et manus ejus cum ipso est.

[Ant Vespera 3]
@:Ant Laudes

[Versum 3]
@:Versum 2

[Ant 3]
Puer * qui natus est nobis, plus quam prophéta est: hic est enim, de quo Salvátor ait: Inter natos mulíerum non surréxit major Joánne Baptista.

[Octava 1]
!Commemoratio Octavæ S. Joannis Baptistæ
Ant. Ingresso * Zacharia templum Domini, apparuit ei Gabriel Angelus stans a dextris altaris incensi.
_
V. Fuit homo missus a Deo.
R. Cui nomen erat Joannes.
_
$Oremus
Deus, qui præséntem diem honorábilem nobis in beáti Joánnis nativitáte fecísti:~
da pópulis tuis spirituálium grátiam gaudiórum; et ómnium fidélium mentes dirige~
in viam salútis ætérnæ.
$Per Dominum

[Octava 2]
!Commemoratio Octavæ S. Joannis Baptistæ
Ant. Apertum est * os Zachariæ et prophetavit dicens: Benedictus Deus Israël.
_
V. Iste puer magnus coram Dómino.
R. Nam et manus eius cum ipso est.
_
$Oremus
Deus, qui præséntem diem honorábilem nobis in beáti Joánnis nativitáte fecísti:~
da pópulis tuis spirituálium grátiam gaudiórum; et ómnium fidélium mentes dirige~
in viam salútis ætérnæ.
$Per Dominum
