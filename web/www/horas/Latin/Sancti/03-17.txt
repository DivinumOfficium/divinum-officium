[Rank]
S. Patricii Episcopi et Confessoris;;Duplex;;3.1;;vide C4

[Rank](rubrica 1960)
S. Patricii Episcopi et Confessoris;;Duplex;;3;;vide C4

[Rule]
vide C4;
9 lectiones;

[Oratio]
Deus, qui ad prædicándam géntibus glóriam tuam beátum Patrícium Confessórem atque Pontíficem míttere dignátus es: ejus méritis et intercessióne concéde; ut, quæ nobis agénda prǽcipis, te miseránte adimplére póssimus.
$Per Dominum

[Lectio4]
Patricius, Hiberniæ dictus Apostolus, Calphurnio patre, matre Conchessa sancti~
Martini Turonensis episcopi, ut perhibent, consanguinea, majori in Britannia~
natus, puer in barbarorum sæpius incidit captivitatem. Eo in statu, pascendis~
gregibus præpositus jam tum futuræ sanctitatis specimen præbuit: fidei~
namque, divinique timoris et amoris spiritu repletus, antelucano tempore per~
nives, gelu ac pluvias ad preces Deo fundendas, impiger consurgebat; solitus~
centies interdiu, centiesque noctu Deum orare. A servitute tertio exemptus, et~
inter clericos relatus, in divinis lectionibus longo se tempore exercuit.~
Galliis, Italia, insulisque Tyrrheni maris labore summo peragratis, divino~
tandem monitu ad Hibernorum salutem advocatur; et facta a beato Cælestino Papa~
Evangelii nuntiandi potestate, consecratusque episcopus, in Hiberniam perrexit.

[Lectio5]
Eo in munere mirum quot vir apostolicus mala, quot ærumnas et labores, quot~
pertulerit adversarios. Verum Dei afflante benignitate, terra illa, idolorum~
antea cultrix, eum mox prædicante Patricio fructum dedit, ut sanctorum insula~
deínde fuerit appellata. Frequentissimi ab eo populi sacro sunt regenerati~
lavacro: episcopi, clericique plurimi ordinati;
virgines ac viduæ ad continentiæ leges institutæ. Armachanam sedem, Romani~
Pontificis auctoritate, totius insulæ principem metropolim constituit,~
sanctorumque reliquiis ab Urbe relatis decoravit. Supernis visionibus,~
prophetiæ dono, ingentibusque signis et prodigiis a Deo exornatus adeo~
refulsit, ut longe lateque celebrior Patricii se fama diffuderit.

[Lectio6]
Præter quotidianam ecclesiarum sollicitudinem, invictum ab oratione spiritum~
numquam relaxabat. Ajunt enim, integrum quotidie Psalterium, una cum Canticis et~
Hymnis, ducentisque orationibus, consuevisse recitare, tercenties per dies~
singulos flexis genibus Deum adorare, ac in qualibet hora diei canonica centies~
se crucis signo munire. Noctem tria in spatia distribuens, primum in centum~
Psalmis percurrendis et bis centies genuflectendo alterum in reliquis~
quinquaginta Psalmis, algidis aquis immersus, ac corde, oculis manibusque ad~
cælum erectus, absolvendis insumebat: tertium vero super nudum lapidem stratus~
tenui dabat quieti. Humilitatis eximius cultor, apostolico more a manuum suarum~
labore non abstinuit. Assiduis tandem curis pro Ecclesia consumptus,~
verbo et opere clarus, in extrema senectute divinis mysteriis refectus,~
obdormivit in Domino, sepultusque est apud Dunum in Ultonia, a christiana~
salute sæculo quinto.
