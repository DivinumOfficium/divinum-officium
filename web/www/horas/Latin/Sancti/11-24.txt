[Rank]
S. Joannis a Cruce Confessoris et Ecclesiae Doctoris;;Duplex;;3;;vide C5a

[Rule]
vide C5a;mtv
9 lectiones

[Name]
Joannes

[Oratio]
Deus, qui sanctum Joánnem Confessórem tuum atque Doctorem perféctæ sui~
abnegatiónis et Crucis amatórem exímium effecísti: concéde; ut, ejus imitatióni~
júgiter inhæréntes, glóriam assequámur ætérnam.
$Per Dominum

[Commemoratio]
!Commemoratio S. Chrysogoni Martyris
@Commune/C2:Oratio proper
v. Oremus.
Adésto, Dómine, supplicatiónibus nostris: ut, qui ex iniquitáte nostra reos nos~
esse cognóscimus, beáti Chrysógoni Mártyris tui intercessióne liberémur.
$Per Dominum

[Lectio4]
Joannes a Cruce, Fontiberi in Hispania piis parentibus natus, a primis annis certo innotuit, quam Deiparae Virgini futurus esset acceptus; nam quinquennis in puteum lapsus, eiusdem Deiparae manu sublatus, incolumis evasit. Tanto autem patiendi desiderio flagravit, ut novennis, spreto molliori lecto, super sarmentis cubare consueverit. Adolescens hospitio pauperum aegrotantium Metymnae Campi famulum sese addixit, quibus magno caritatis ardore vilissima quaeque complectens officia, praesto aderat. Cujus exemplo excitati ceteri eadem caritatis munera ardentius obibant. Verum ad altiora vocatus, beatae Mariae Virginis de Monte Carmelo institutum amplexus est: ubi sacerdos ex obedientia factus, severioris disciplinae et arctioris vitae cupidissimus, primitivam ordinis regulam ex superioris licentia ita professus est, ut, ob jugem Dominicae passionis memoriam, bello in se, tamquam in infensissimum hostem indicto, vigiliis, jejuniis, ferreis flagellis, omnique poenarum genere, brevi carnem cum vitiis et concupiscentiis suis crucifixerit: dignus plane, qui a sancta Teresia inter puriores sanctioresque animas Ecclesiam Dei id temporis illustrantes recenseretur.

[Lectio5]
Singulari vitae austeritate, et omnium virtutum praesidio munitus, prae assidua rerum divinarum contemplatione, diuturnas et mirabiles extases frequenter patiebatur: tantoque in Deum aestuabat amore, ut, cum divinus ignis sese intro diutius continere non posset, foras erumpere, ejusque vultum irradiare visus sit. Proximorum saluti summopere intentus, tum in verbi Dei praedicatione, tum in sacramentorum administratione fuit assiduus. Hinc tot meritis auctus, strictiorisque disciplinae promovendae ardore vehementer accensus, sanctae Teresiae comes divinitus datus est, ut quam ipsa inter sorores primaevam Carmeli ordinis observantiam instauraverat, eamdem et inter fratres, Joanne adjutore, restitueret. Innumeros itaque una cum Dei famula in divino opere promovendo perpessus labores, coenobia quae eiusdem sanctae Virginis cura per totam Hispaniam erecta fuerant, nullis vitae incommodis et periculis territus, singula perlustravit: in quibus aliisque quamplurimis ejus opera erectis, restauratam observantiam propagando, verbo et exemplo firmavit; ut merito primus post sanctam Teresiam Carmelitarum Excalceatorum ordinis professor et parens habeatur.

[Lectio6]
Virginitatem perpetuo coluit, impudentesque mulieres ejus pudicitiae insidiari conantes, non modo repulit, sed etiam Christo lucrifecit. In divinis explicandis arcanis aeque ac sancta Teresia, apostolicae sedis judicio, divinitus instructus, libros de mystica theologia caelesti sapientia refertos conscripsit. Semel interrogatus a Christo, quid praemii pro tot laboribus posceret, respondit: Domine, pati, et contemni pro te. Imperio in daemones, quos e corporibus saepe fugabat, discretione spirituum, prophetiae dono, miraculorum gloria celebratissimus, ea semper fuit humilitate, ut saepius a Domino flagitaverit eo loco mori, ubi omnibus esset ignotus. Voti compos factus, Ubedae diro morbo, et in crure quinque plagis sanie manantibus, ad implendum patiendi desiderium constantissime toleratis, Ecclesiae sacramentis pie sancteque susceptis, in Christi crucifixi amplexu, quem semper in corde atque ore habuerat, post illa verba: In manus tuas commendo spiritum meum obdormivit in Domino, die et hora a se praedictis, anno salutis millesimo quingentesimo nonagesimo primo, aetatis quadragesimo nono. Migrantem ejus animam splendidissimus ignis globus excepit: corpus vero suavissimum odorem spiravit, quod etiamnum incorruptum Segoviae honorifice colitur. Eum plurimis ante et post obitum fulgentem signis Benedictus decimus tertius, Pontifex Maximus, in sanctorum numerum retulit.

[Lectio93]
!Commemoratio S. Chrysogoni Martyris
Chrysogonus Diocletiano imperatore Romae inclusus in carcere, ibi biennium sanctae Anastasiae facultatibus vixit: quam etiam afflictam propter Christum a viro suo Publio, proptereaque a suis orationibus per litteras auxilium postulantem, mutuis epistolis est consolatus. Sed cum imperator Romam scripsisset, ut, reliquis Christianis, qui in vinculis essent, interfectis, Chrysogonus Aquilejam ad se mitteretur, eo perductus est. Cui imperator: Accersivi, inquit, te Chrysogone, ut honoribus augeam, si modo induxeris animum deos colere. At ille: Ego eum qui vere est Deus, mente et oratione veneror; deos autem, qui nihil sunt nisi daemonum simulacra, odi et exsecror. Quo responso excandescens imperator, ad Aquas Gradatas eum securi percuti jubet, octavo Kalendas Decembris. Cujus corpus projectum in mare, paulo post in littore inventum, Zoilus presbyter in suis aedibus sepelivit.
&teDeum

[Lectio94]
Joánnes a Cruce, Fontíberi in Hispánia piis paréntibus natus, a primis annis certo innótuit quam Deíparæ Vírgini futúrus esset accéptus; nam quinquénnis in púteum lapsus, ejúsdem manu sublátus, incólumis evásit. Adoléscens hospítio páuperum ægrotántium Metymnæ Campi fámulum amantíssime se addíxit; tum beátæ Maríæ Vírginis de Monte Carmélo institútum ampléxus et sacérdos ex obediéntia factus, primitívam régulam proféssus est. Strictióris disciplínæ promovéndæ ardóre succénsus, sanctæ Terésiæ, a qua inter purióres et excellentióres ánimas Ecclésiam Dei tunc témporis illustrántes habebátur, comes divínitus datus est ad primǽvam Carméli órdinis observántiam inter fratres instaurándam. Quo in ópere eníxe cum laborásset et multa esset passus, interrogátus a Christo, quid prǽmii pro tot labóribus pósceret, respóndit: Dómine, pati et contémni pro te. Libros de mystica theología, cælésti sapiéntia refértos, conscrípsit. Tandem Ubédæ, diro morbo patientíssime toleráto, obdormívit in Dómino, anno millésimo quingentésimo nonagésimo primo, ætátis quadragésimo nono. Eum Pius undécimus, ex sacrórum Rítuum Congregatiónis consúlto, universális Ecclésiæ Doctórem declarávit.
&teDeum
