[Rank]
S. Bartholomaei Apostoli;;Duplex II classis;;5.5;;ex C1

[Rank1960]
S. Bartholomaei Apostoli;;Duplex II classis;;5;;ex C1

[Rule]
ex C1;
9 lectiones
Psalmi Dominica
Antiphonas horas

[Oratio]
Omnípotens sempiterne Deus, qui hujus diéi venerandam sanctamque lætítiam in beáti Apóstoli tui Bartholomæi festivitate tribuísti: da Ecclésiæ tuæ, quæsumus; et amare quod credidit, et prædicáre quod docuit.
$Per Dominum

[Lectio4]
Bartholomæus Apóstolus, Galilæus, cum in Indiam citeriórem, quæ ei in orbis terrárum sortitióne ad prædicándum Jesu Christi Evangélium obvenerat, progréssus esset, advéntum Dómini Jesu juxta sancti Matthæi Evangélium illis géntibus prædicávit.  Sed, cum in ea provincia plurimos ad Jesum Christum convertísset, multos labóres calamitatésque perpéssus, venit in majórem Armeniam.

[Lectio5]
Ibi Polymium regem et cónjugem ejus ac præterea duódecim civitátes ad christianam fidem perdúxit.  Quæ res in eum magnam invidiam concitávit illíus gentis sacerdotum.  Nam usque adeo Astyagem, Polymii regis fratrem, in Apostolum incendérunt, ut is vivo Bartholomæo pellem crudeliter détrahi jusserit ac caput abscindi; quo in martyrio ánimam Deo réddidit.

[Lectio6]
Ejus corpus Albani, quæ est urbs majoris Armeniæ, ubi is passus fuerat, sepúltus est.  Quod póstea ad Líparam insulam delátum, inde Benevéntum translátum est.  Postremo Romam ab Ottone tertio imperatóre portátum, in Tíberis insula, in ecclésia ejus nómine Deo dicata, collocátum fuit.

[Lectio6] (rubrica Tridentina)
Ejus corpus Albani, quae est urbs majoris Armeniae, ubi is passus fuerat, sepultum est: quod postea ad Liparam insulam delatum, inde Beneventum translatum est: postremo Romam ab Ottone tertio imperatore portatum, in Tiberis insula, in ecclesia ejus nomine Deo dicata, collocatum fuit. Agitur autem Romae dies festus octavo Kalendas Septembris, et per octo consequentes dies illa basilica magna populi frequentia celebratur.

[Lectio7]
Lectio sancti Evangelii secundum Lucam.
!Luc. 6:12-19
In illo témpore: Exiit Jesus in montem orare et erat pernoctans in oratióne Dei.  Et, cum dies factus esset, vocávit discipulos suos.  Et réliqua.
_
Homilía sancti Ambrosii Episcopi.
!Lib. 5. Comment. in Luc. cap. 6, post init.
Omnes magni, omnes sublimes montem ascéndunt.  Non enim cuicúmque prophéta dicit: Ascende in montem excélsum, qui evangelízas Sion: exalta in virtúte vocem tuam, qui evangelízas Jerusalem.  Non vestigiis corporálibus, sed factis sublimióribus in hunc montem ascende, et séquere Christum, ut ipse esse mons possis: Montes enim in circúitu ejus.  Quare in Evangelio invénies solos cum Dómino montem ascendísse discipulos.  Orat ergo Dóminus, non ut pro se óbsecret, sed ut pro me ímpetret.  Nam, etsi ómnia posúerit Pater in potestate Fílii; Fílius tamen, ut hóminis formam impleret, obsecrándum Patrem putat esse pro nobis, quia advocátus est noster.

[Lectio8]
Et erat, inquit, pernoctans in oratióne Dei.  Spécies tibi, Christiane, datur, forma præscribitur, quam debeas æmulári.  Quid enim te pro salúte tua fácere oportet, quando pro te Christus in oratióne pernoctat?  Quid te fácere cónvenit, cum vis aliquod pietátis offícium adoriri, quando Christus, missurus Apóstolos, orávit prius, et solus orávit?  Nec usquam álibi, si non fallor, orasse cum Apóstolis reperítur; ubíque solus óbsecrat.  Dei enim consílium humana vota non capiunt, nec quisquam interiórum potest esse particeps Christi.

[Lectio9]
Vocávit, inquit, discipulos suos, et elégit duódecim ex ipsis; quos ad propagándum auxílium salútis humanæ per terrárum orbem satores fidei destinaret.  Simul advérte cæleste consílium: non sapiéntes aliquos, non dívites, non nóbiles, sed piscatores et publicanos, quos dirígeret, elégit; ne traduxisse prudéntia, ne redémisse divítiis, ne poténtiæ nobilitátisque auctoritate traxisse aliquos ad suam grátiam viderétur; ut veritátis rátio, non disputatiónis grátia prævaléret.
&teDeum
