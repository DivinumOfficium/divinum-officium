[Rank]
S. Ignatii Confessoris;;Duplex majus;;4;;vide C5

[Rule]
vide C5;
9 lectiones;

[Oratio]
Deus, qui, ad majorem tui nominis gloriam propagandam, novo per beatum Ignatium subsidio militantem Ecclesiam roborasti: concede; ut, ejus auxilio et imitatione certantes in terris, coronari cum ipso mereamur in caelis.
$Per Dominum

[Lectio4]
Ignatius natione Hispanus, nobili genere, Loyolae in Cantabria natus, primo catholici regis aulam, deinde militiam secutus est. In propugnatione Pampelonensi accepto vulnere graviter decumbens, ex fortuita piorum librorum lectione, ad Christi Sanctorumque sectanda vestigia mirabiliter exarsit. Ad montem Serratum profectus, ante aram beatae Virginis suspensis armis, noctem excubans, sacrae militiae tirocinium posuit. Inde, ut erat indutus sacco, traditis antea mendico pretiosis vestibus, Manresam secessit: ubi emendicato pane et aqua victitans, exceptisque diebus Dominicis jejunans, aspera catena cilicioque carnem domans, humi cubans, et ferreis se flagellis cruentans, per annum commoratus est: claris adeo illustrationibus a Deo recreatus, ut postea dicere solitus sit: Si sacrae Litterae non exstarent, se tamen pro fide mori paratum ex iis solum, quae sibi Manresae patefecerat Dominus. Quo tempore homo litterarum plane rudis admirabilem illum composuit Exercitiorum librum, Sedis apostolicae judicio et omnium utilitate comprobatum.

[Lectio5]
Ut vero se ad animarum lucra rite formaret, subsidium litterarum, a grammatica inter pueros exorsus, adhibere statuit. Cumque nihil interim omitteret de studio alienae salutis, mirum est, quas ubique locorum aerumnas ac ludibria devoraverit, asperrima quaeque, et vincula et verbera pene ad mortem usque perpessus: quibus tamen longe plura pro Domini sui gloria semper expetebat. Lutetiae Parisiorum adjunctis sibi ex illa academia variarum nationum sociis novem, qui omnes artium magisteriis et theologiae gradibus insignes erant, ibidem in monte Martyrum prima ordinis fundamenta jecit: quem postea Romae instituens, ad tria consueta quarto addito de Missionibus voto, Sedi apostolicae arctius adstrinxit: et Paulus tertius primo recepit confirmavitque: mox alii Pontifices ac Tridentina synodus probavere. Ipse autem, misso ad praedicandum Indis Evangelium sancto Francisco Xaverio, aliisque in alias mundi plagas ad religionem propagandam disseminatis, ethnicae superstitioni haeresique bellum indixit, eo successu continuatum, ut constans fuerit omnium sensus, etiam pontificio confirmatus oraculo, Deum sicut alios aliis temporibus, sanctos viros, ita Luthero, eiusdemque temporis haereticis, Ignatium et institutam ab eo societatem objecisse.

[Lectio6]
Sed in primis inter Catholicos instaurare pietatem curae fuit Templorum nitor, catechismi traditio, concionum ac sacramentorum frequentia ab ipso incrementum accepere. Ipse apertis ubique locorum ad juventutem erudiendam in litteris ac pietate gymnasiis, erectis Romae Germanorum collegio, male nuptarum et periclitantium puellarum coenobiis, utriusque sexus tam orphanorum quam catechumenorum domibus, aliisque pietatis operibus, indefessus lucrandis Deo animis instabat; auditus aliquando dicere, si optio daretur, malle se beatitudinis incertum vivere, et interim Deo inservire, et proximorum saluti, quam certum eiusdem gloriae statim mori. In daemones mirum exercuit imperium. Vultum ejus caelesti luce radiantem sanctus Philippus Nerius aliique conspexere. Denique aetatis anno sexagesimo quinto ad Domini sui amplexum, cujus majorem gloriam in ore semper habuerat, semper in omnibus quaesierat, emigravit. Quem Gregorius decimus quintus, magnis in Ecclesiam meritis et miraculis illustrem, Sanctorum fastis adscripsit, et Pius undécimus, sacrórum Antístitum votis obsecúndans, ómnium Exercitiórum Spirituálium Patrónum cæléstem constítuit ac declarávit. 

[Lectio94]
Ignátius, natióne Hispánus, Loyólæ in Cantábria natus, primo cathólici regis aulam, deínde milítiam secútus est. In propugnatióne Pampelonénsi accépto vúlnere gráviter decúmbens, ex fortúita piórum librórum lectióne ad Christi et Sanctórum vestígia sectánda mirabíliter exársit. Ad montem Serrátum proféctus ante aram beátæ Vírginis suspénsis armis, noctem éxcubans, sacræ milítiæ tirocínium pósuit. Singuláris fuit ejus vitæ austéritas. Litterárum plane rudis, sed claris a Deo illustratiónibus recreátus, mirábilem illum compósuit Exercitiórum librum, Sedis apostólicæ judício et ómnium utilitáte comprobátum. Lutetiæ Parisiórum, adjúnctis sibi ex illa academía variárum natiónum sóciis novem, in monte Mártyrum prima Societátis Jesu fundaménta jecit; quam póstea Romæ perfécit, ad tria consuéta quarto áddito de Missiónibus voto, ad nutum apostólicæ Sedis excoléndis. Templórum nitor, catechísmi tradítio, conciónum ac sacramentórum frequéntia ab ipso increméntum accepére. Cathólicæ religiónis ubíque dilatándæ fuit studiosíssimus, et in dæmones mirum exércuit impérium. Ætátis sexagésimo quinto, ad ampléxum migrávit Dómini sui, cujus majórem glóriam in ómnibus quæsíverat. Eum Pius undécimus ómnium Exercitiórum Spírituálium Patrónum cæléstem constítuit et declarávit.
&teDeum

[Lectio7]
@Commune/C1a:Lectio7

[Lectio8]
@Commune/C1a:Lectio8

[Lectio9]
@Commune/C1a:Lectio9
