[Rank]
S. Matthiæ Apostoli;;Duplex II classis;;5.1;;ex C1

[Rank1960]
S. Matthiæ Apostoli;;Duplex II classis;;5;;ex C1

[Rule]
ex C1;
Antiphonas horas
Psalmi Dominica
9 lectiones

[Oratio]
Deus, qui beátum Matthíam Apostolórum tuórum collégio sociásti: tríbue, quǽsumus; ut, eius interventióne, tuæ circa nos pietátis semper víscera sentiámus.
$Per Dominum

[Lectio1]
De Actibus Apostolórum
!Acts 1:15-18
15 In diébus illis exsúrgens Petrus in médio fratrum, dixit (erat autem turba hóminum simul, fere centum viginti): 
16 Viri fratres, oportet impleri Scripturam, quam prædixit Spíritus Sanctus per os David de Juda, qui fuit dux eórum qui comprehendérunt Jesum: 
17 qui connumerátus erat in nobis, et sortitus est sortem ministerii hujus. 
18 Et hic quidem possedit agrum de mercede iniquitátis, et suspénsus crepuit medius: et diffúsa sunt ómnia víscera ejus.

[Lectio2]
!Acts 1:19-22
19 Et notum factum est ómnibus habitántibus Jerusalem, ita ut appellarétur ager ille, lingua eórum, Hacéldama, hoc est, ager sánguinis. 
20 Scriptum est enim in libro Psalmórum: Fiat commorátio eórum desérta, et non sit qui inhábitet in ea: et episcopátum ejus accípiat alter. 
21 Oportet ergo ex his viris, qui nobíscum sunt congregáti in omni témpore, quo intrávit et exívit inter nos Dóminus Jesus, 
22 incípiens a baptismate Joánnis usque in diem, qua assumptus est a nobis, testem resurrectiónis ejus nobíscum fíeri unum ex istis.

[Lectio3]
!Acts 1:23-26
23 Et statuérunt duos, Joseph, qui vocabátur Bársabas, qui cognominátus est Justus, et Matthíam. 
24 Et orántes dixérunt: Tu, Dómine, qui corda nosti ómnium, osténde, quem elégeris ex his duobus unum,
25 accípere locum ministerii hujus, et apostolatus, de quo prævaricátus est Judas, ut abiret in locum suum.
26 Et dedérunt sortes eis, et cécidit sors super Matthíam, et annumerátus est cum úndecim Apóstolis.

[Lectio4]
De Expositióne sancti Augustini Epíscopi super Psalmum octogesimum sextum. 
!Ante medium. 
Fundaménta ejus in móntibus sanctis: díligit Dóminus portas Sion. Quare sunt fundaménta Apóstoli et Prophetæ? Quia eórum auctoritas portat infirmitátem nostram. Quare sunt portæ? Quia per ipsos intrámus ad regnum Dei. Prædicant enim nobis: et, cum per ipsos intramus, per Christum intrámus; ipse est enim janua. Et cum dicúntur duódecim portæ Jerusalem, et una porta Christus et duódecim portæ Christus, quia in duódecim portis Christus; et ideo duodenarius númerus Apostolórum. Sacraméntum magnum hujus duodenarii significátio est numeri. Sedebitis, inquit, super duódecim sedes, judicántes duódecim tribus Israël.

[Lectio5]
Si duódecim sellæ ibi sunt, non est ubi sedeat tertiusdecimus Paulus Apóstolus, et non erit quómodo judicet; et ipse se judicatúrum dixit, non hómines tantum, sed et ángelos. Quos ángelos, nisi apóstatas ángelos? Nescitis, inquit, quia ángelos judicábimus? Responderet ergo turba: Quid te jactas judicatúrum? Ubi sedebis? Duódecim sedes dixit Dóminus duódecim Apóstolis, unus cécidit Judas, in locum ipsíus sanctus Matthias ordinátus est; impletus est duodenarius númerus sedium. Primo locum invéni, ubi sedeas; et sic te minare judicatúrum. Duódecim ergo sedes quid sibi velint, vídeamus. Sacraméntum est cujusdam universitátis; quia per totum orbem terrárum future erat Ecclésia, unde vocátur hoc ædifícium ad Christi compagem.

[Lectio6]
Et ideo, quia undique venítur ad judicándum, duódecim sedes sunt; sicut, quia undique intrátur in illam civitátem, duódecim portæ sunt. Non solum ergo illi duódecim et Apóstolus Paulus, sed quotquot judicatúri sunt, propter significatiónem universitátis, ad sedes duódecim pertinent; quemádmodum quotquot intrábunt, ad duódecim portas pertinent. Partes enim mundi quatuor sunt, Oriens, Occidens, Aquilo et Meridies. Istæ quatuor partes assidue nominántur in Scripturis. Ab istis quatuor ventis, sicut dicit Dóminus in Evangelio, a quatuor ventis se collectúrum eléctos suos; ab ómnibus ergo istis quatuor ventis vocátur Ecclésia. Quómodo vocátur? Undique in Trinitáte vocátur. Non vocátur nisi per baptismum in nómine Patris, et Fílii, et Spíritus Sancti. Quatuor ergo ter ducta duódecim inveniúntur.

[Lectio7]
Léctio sancti Evangélii secúndum Matthæum.
!Matt 11:25-30
In illo témpore: Respondens Jesus dixit: Confiteor tibi, Pater, Dómine cæli et terræ, quia abscondísti hæc a sapiéntibus et prudéntibus, et revelásti ea párvulis. Et réliqua.
_
Homilía sancti Augustini Episcopi.
!Sermo 10 de Verbis Domini.
Veníte ad me, omnes qui laboratis. Quare enim omnes laboramus, nisi quia sumus hómines mortales, frágiles, infirmi, lútea vasa portántes, quæ faciunt invicem angustias? Sed, si angustiántur vasa carnis, dilaténtur spatia caritátis. Quid ergo dicit, Veníte ad me, omnes qui laboratis, nisi ut non laborétis? Dénique promissio ejus in promptu est; quóniam laborántes vocávit, quærent forte qua mercede vocáti sunt. Et ego vos, inquit, reficiam. Tóllite jugum meum super vos, et díscite a me, non mundum fabricare, non cuncta visibília et invisibília creare, non in ipso mundo mirabília fácere et mórtuos suscitare; sed, Quóniam mitis sum et húmilis corde.

[Lectio8]
Magnus esse vis? a minimo íncipe. Cogitas magnam fabricam constrúere celsitúdinis? de fundaménto prius cogita humilitátis. Et quantam quisque vult et disponit superimpónere molem ædificii, quanto erit majus ædifícium, tanto altius fodit fundaméntum. Et fábrica quidem cum construitur, in superna consurgit; qui autem fodit fundaméntum, ad ima deprimitur. Ergo et fabrica ante celsitúdinem humiliátur, et fastigium post humiliatiónem erígitur.

[Lectio9]
Quod est fastigium construendæ fábricæ, quam molímur? quo perventurum est cacúmen ædificii? Cito dico, usque ad conspéctum Dei. Videtis quam excélsum est, quanta res est conspícere Deum. Qui desíderat, et quod dico et quod audit intélligit. Promittitur nobis conspéctus Dei, veri Dei, summi Dei. Hoc enim bonum est, vidéntem vidére. Nam, qui colunt falsos deos, facile illos vident; sed eos vident, qui óculos habent et non vident. Nobis autem promittitur visio Dei viventis et vidéntis.
&teDeum
