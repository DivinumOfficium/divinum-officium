[Rank]
S. Raymundi Nonnati Confessoris;;Duplex;;3;;vide C5

[Rule]
vide C5;mtv
9 lectiones

[Oratio]
Deus, qui in liberandis fidelibus tuis ab impiorum captivitate beatum Raymundum Confessorem tuum mirabilem effecisti: ejus nobis intercessione concede; ut a peccatorum vinculis absoluti, quae tibi sunt placita, liberis mentibus exsequamur.
$Per Dominum

[Lectio4]
Raymundus, Nonnatus cognomento dictus, quia praeter communem naturae legem e mortuae matris dissecto latere in lucem eductus fuit, Portelli in Catalaunia piis et nobilibus parentibus ortus, ab ipsa infantia futurae sanctitatis indicia dedit. Nam puerilia oblectamenta, mundique illecebras respuens, ita pietati operam dabat, ut omnes in puero adultam virtutem admirarentur. Cresconte vero aetate, litterarum studiis incubuit: sed mox jubente patre vitam ruri agens, sacellum sancti Nicolai in Portelli finibus situm crebro adibat, ut sacram Deiparae imaginem, quae in eo summa fidelium veneratione etiam nunc colitur, visitaret. Ibi effusus in preces, ipsam Dei parentem, ut se in filium adoptare viamque salutis ac scientiam sanctorum edocere dignaretur, enixe deprecabatur.

[Lectio5]
Nec defuit votis ejus benignissima Virgo. Ab ipsa enim intellexit gratissimum sibi fore, si religionem sub titulo de Mercede, seu de Misericordia redemptionis captivorum, ea suggerante nuper fundatam, ingrederetur. Qua monitione percepta, Barcinonem statim profectus, illud tam praecellentis erga proximum caritatis institutum amplexus est. Regulari igitur militiae adscriptus, virginitatem, quam pridem beatae Virgini consecraverat, perpetuo coluit, ceterisque virtutibus enituit, caritate praesertim erga Christianos, qui sub potestate paganorum miseram in captivitate vitam degebant. Hos ut redimeret, in Africam missus, cum jam multos a servitute liberasset, ne, consumpta pecunia, aliis item in proximo abnegandae fidei discrimine constitutis deesset, se ipsum pignori dedit; sed cum ardentissimo salutis animarum desiderio succensus, plures Mahometanos suis concionibus ad Christum converteret, in arctam custodiam a barbaris conjectus, variisque suppliciis cruciatus, mox labiis perforatis et sera ferrea clausis, crudele martyrium diu sustinuit.

[Lectio6]
Ob haec et alia fortiter gesta sanctitatis ejus fama longe lateque diffusa est. Qua permotus Gregorius nonus, in amplissimum sanctae Romanae Ecclesiae Cardinalium collegium Raymundum adscripsit: sed vir Dei in ea dignitate ab omni pompa abhorrens, religiosae humilitatis tenacissimus semper fuit. Romam vero pergens, statim ac Cardonam pervenit, extremo morbo confectus, ecclesiasticis sacramentis muniri summis precibus postulavit. Cumque morbus ingravesceret, et sacerdos diutius tardaret, Angelorum ministerio, sub specie religiosorum sui ordinis apparentium, salutari viatico refectus fuit. Quo sumpto, et gratiis Deo peractis, migravit ad Dominum Dominica ultima Augusti, anno millesimo ducentesimo quadragesimo. Mortui corpus, cum circa locum sepulturae contentio orta esset, arcae inclusum, et mulae caecae impositum, ad sacellum sancti Nicolai Dei nutu delatum fuit, ut ibi tumularetur, ubi prima jecerat sanctioris vitae fundamenta. Illic constructo sui ordinis caenobio, a confluentibus voti causa ex universa Catalaunia fidelibus populis honoratur, variis miraculis et signis gloriosus.

[Lectio94]
Raymundus, Nonnatus cognomento dictus, quia præter communem natúræ legem e mortuæ matris dissecto látere in lucem edúctus fuit, pueríles ludos mundique illécebras réspuens, ita pietáti operam dabat, ut omnes in púero adultam virtútem admiraréntur. Dei Matrem, quam sédulo deprecabátur, summópere diléxit. Religiónem sub titulo de mercede seu de misericórdia redemptiónis captivórum ingréssus, virginitátem, quam pridem beátæ Virgini consecráverat, perpetuo cóluit, céterisque virtútibus enituit, caritáte præsertim erga Christiános, qui sub potestate paganórum miseram vitam degebant. Eum Gregórius nonus inter patres cardinales adscripsit: sed vir Dei, in ea dignitate ab omni pompa abhorrens, religiosæ humilitátis tenacíssimus semper fuit. Cardonæ, extrémo morbo confectus et Ecclésiæ sacraméntis munítus, migrávit ad Dóminum Dominica ultima Augusti, anno millésimo ducentésimo quadragésimo.
&teDeum
