[Rank]
S. Felicis de Valois Confessoris;;Duplex;;3;;vide C5

[Rule]
vide C5;mtv
9 lectiones

[Oratio]
Deus, qui beatum Felicem Confessorem tuum ex eremo ad munus redimendi captivos caelitus vocare dignatus es: praesta, quaesumus; ut per gratiam tuam ex peccatorum nostrorum captivitate, ejus intercessione liberati, ad caelestem patriam perducamur.
$Per Dominum

[Lectio4]
Felix, Hugo antea dictus, ex regali Valesiorum familia ortus in Gallia, ab ineunte aetate non levia dedit futurae sanctitatis indicia praesertim misericordiae erga pauperes: nam adhuc infantulus, manu propria, ac si grandior esset, et judicii maturitate polleret, nummos egenis distribuit. Jam grandiusculus solebat ex appositis in mensa dapibus ad ipsos mittere, et ferme eo, quod sapidius erat, obsonio pauperculos pueros recreabat. Adolescens non semel vestibus se exspoliavit, ut inopes cooperiret. Ab avunculo Theobaldo, Xamphanae et Blesii comite, vitam reo mortis impetravit, praedicens hunc infamem hactenus sicarium, mox sanctissimis praeditum moribus evasurum: veridicum testimonium monstravit eventus.

[Lectio5]
Post exactam laudabiliter adolescentiam, coepit ex caelestis contemplationis studio solitudinem cogitare; prius tamen voluit sacris initiari, ut omnem regni, a cujus successione jure legis Salicae non longe distabat, spem sibi praecideret. Sacerdos factus, et prima Missa devotissime celebrata, non multo post in eremum secessit, ubi summa abstinentia victitans, caelestium charismatum abundantia pascebatur. Ibi cum sancto Joanne de Matha Parisiensi doctore, a quo ex divina inspiratione quaesitus et inventus, per aliquot annos sanctissime vixit; donec ambo per Angelum a Deo admoniti Romam petierunt, specialem a Summo Pontifice vivendi regulam impetraturi. Facta igitur Innocentio Papae tertio inter Missarum solemnia revelatione religionis et instituti de redimendis captivis, ab ipso Pontifice, simul cum socio, candidis vestibus bicolori cruce signatis induitur, ad eam formam qua Angelus indutus apparuit: et insuper voluit Pontifex, ut nova religio juxta triplicem colorem, quo habitus constat, sanctissimae Trinitatis titulo decoraretur.

[Lectio6]
Regula propria ex Summi Pontificis Innocentii confirmatione accepta, in diocesi Meldensi apud locum, qui Cervus Frigidus dicitur, primum ordinis paulo ante a se et socio exstructum caenobium ampliavit, ubi religiosam observantiam, et Redemptionis institutum mirifice coluit, ac inde per alumnos in alias provincias diligentissime propagavit. Illustrem hic a beata Virgine Matre favorem accepit: dormientibus siquidem cunctis fratribus, et ad matutinas preces in pervigilio Nativitatis Deiparae media nocte recitandas, Deo sic disponente, non surgentibus, Felix de more vigilans, et horas praeveniens, chorum ingressus, reperit beatam Virginem in medio chori habitu cruce ordinis insignito indutam, ac caelitibus similiter indutis sociatam. Quibus permixtus Felix, praecinente Deipara, laudes divinas concinuit, riteque persolvit. Et quasi jam a terrestri ad caelestem chorum evocaretur, instantis mortis ab Angelo certior factus, filios ad caritatem erga pauperes et captivos adhortans, animam Deo reddidit, aetate ac meritis consummatus, anno post Christum natum ducentesimo duodecimo supra millesimum, sub eodem Pontifice Innocentio tertio.

[Lectio94]
Felix, Hugo ántea dictus, ex regáli Valesiórum família ortus in Gállia, ab adolescéntia cœpit ex cæléstis contemplatiónis stúdio solitúdinem cogitare. Sacérdos factus, in erémum secéssit, ubi cum sancto Joánne de Matha per áliquot annos vixit, donec ambo, per Angelum a Deo admóniti, Romam petiérunt, ubi a summo Pontífice Innocéntio tértio, cælitus item admónito, approbatiónem novi órdinis ad rediméndos captívos obtinuérunt; quem ex cándidis véstibus, bicolóri cruce signátis, ab Angelo accéptis, idem Póntifex, sanctíssimæ Trinitátis nómine decorávit. Mox in diœcési Meldénsi apud locum, qui Cervus Frígidus dícitur, primum órdinis cœnóbium exstruxérunt. Illústrem ibi Felix a beáta Vírgine María favórem accépit, cum eam in médio chori, hábitu cruce órdinis insigníto indútam, réperit. Ætáte ac méritis consummátus, óbiit in Dómino, anno ducentésimo duodécimo supra millésimum.
&teDeum

[Lectio7]
@Commune/C5:Lectio71

[Lectio8]
@Commune/C5:Lectio81

[Lectio9]
@Commune/C5:Lectio91
