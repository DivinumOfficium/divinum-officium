Quinto Kaléndas Februárii
_
Sancti Petri Nolásci Confessóris, qui Ordinis beátæ Maríæ de Mercéde redemptiónis captivórum éxstitit Fundátor, et octávo Kaléndas Januárii obdormívit in Dómino.
Romæ sanctæ Agnétis, Vírginis et Mártyris, secúndo. 
Alexandríæ natális sancti Cyrílli, ejúsdem urbis Epíscopi, Confessóris et Ecclésiæ Doctóris; qui, cathólicæ fídei præclaríssimus propugnátor, doctrína et sanctitáte illústris quiévit in pace. Ejus tamen festívitas quinto Idus Februárii celebrátur.
Romæ sancti Flaviáni Mártyris, qui sub Diocletiáno passus est.
Alexandríæ pássio plurimórum sanctórum Mártyrum, qui, hac ipsa die, a factióne Syriáni, Ducis Ariáni, dum in Ecclésia synáxim ágerent, divérso mortis génere sunt interémpti.
Apollóniæ sanctórum Mártyrum Leúcii, Thyrsi et Calliníci; qui, témpore Décii Imperatóris, váriis tormentórum genéribus cruciáti, ac primus et últimus abscissióne cápitis, médius cælésti voce evocátus spíritum reddens, martýrium consummárunt.
In Thebáide sanctórum Mártyrum Leónidæ et Sociórum, qui, témpore Diocletiáni, palmam martýrii sunt assecúti.
Cæsaraugústæ, in Hispánia, sancti Valérii Epíscopi.
Conchæ, in Hispánia, natális sancti Juliáni Epíscopi, qui, érogans in páuperes bona Ecclésiæ, ópera mánuum sibi more Apostólico victum quærens, clarus miráculis quiévit in pace.
In monastério Reomaénsi, in Gállia, deposítio sancti Joánnis Presbýteri, viri Deo devóti.
In Palæstína sancti Jacóbi Eremítæ, qui, post lapsum, diu, pæniténtiæ causa, in sepúlcro látuit, et clarus miráculis migrávit ad Dóminum.
