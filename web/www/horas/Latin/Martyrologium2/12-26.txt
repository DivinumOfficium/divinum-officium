Séptimo Kaléndas Januárii
_
Hierosólymis natális sancti Stéphani Protomártyris, qui a Judǽis, non longe post Ascensiónem Dómini, lapidátus est.
Romæ sancti Maríni, ex órdine Senatório viri, qui, sub Numeriáno Imperatóre et Marciáno Præfécto, Christiánæ religiónis causa comprehénsus, equúleo et úngulis servíli more punítus, in sartáginem deínde conjéctus, sed, igne in rorem convérso, liberátus, objéctus quoque feris et ab illis nullátenus læsus; tandem, ad aram íterum ductus, et, cum idóla oratióne ejus corruíssent, percússus gládio, martýrii triúmphum adéptus est.
Ibídem, via Appia, deposítio sancti Dionýsii Papæ, qui, multis pro Ecclésia impénsis labóribus, fídei documentis clarus effúlsit.
Item Romæ sancti Zósimi, Papæ et Confessóris.
In Mesopotámia sancti Archelái Epíscopi, doctrína et sanctitáte célebris.
Majúmæ, in Palæstína, sancti Zenónis Epíscopi.
Romæ sancti Theodóri, qui Mansionárius Ecclésiæ sancti Petri fuit, cujus et méminit beátus Gregórius Papa.
