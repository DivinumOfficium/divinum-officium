Undécimo Kaléndas Maji
_
Cantuáriæ, in Anglia, sancti Ansélmi Epíscopi, Confessóris et Ecclésiæ Doctóris, sanctitáte et doctrína conspícui.
In Pérside natális sancti Simeónis, Epíscopi Seleucíæ et Ctesiphóntis, qui, jubénte Rege Persárum Sápore, comprehénsus ferróque onústus, iníquis tribunálibus exhíbitus, et, cum Solem ipsum adoráre nollet et de Jesu Christo voce líbera et constantíssima testarétur, primum carceráli ergástulo, cum áliis centum (ex quibus álii Epíscopi, álii erant Presbýteri, álii diversórum órdinum Clérici), longo témpore macerátus est. Deínde, cum Usthazánes, Regis nutrítius, qui ante jam lapsus a fide, sed per eum ad pæniténtiam fúerat revocátus, martýrium constánter subiísset, postrídie, qui erat ánnuus Domínicæ passiónis dies, ómnibus ante Simeónis óculos, qui unumquémque eórum strénue exhortabátur, gládio jugulátis, novíssime et ipse decollátus est. Passi sunt étiam cum ipso claríssimi viri Abdéchalas et Ananías, qui ejus erant Presbýteri. Pusícius quoque, Præféctus artíficum Regis, eo quod Ananíam titubántem corroborásset, ídeo, collo circa téndinem perforáto et lingua exínde extrácta, crudéli morte occúbuit; post quem et fília ejus, quæ erat sacra Virgo, plúribus et diris afflícta cruciátibus ac demum ense decolláta est.
Alexandríæ sanctórum Mártyrum Aratóris Presbýteri, Fortunáti, Felícis, Sílvii et Vitális, qui in cárcere quievérunt.
Nicomedíæ sanctórum Mártyrum Apóllinis, Isácii et Codráti; e quibus, sub Diocletiáno Imperatóre, últimus cápite plexus, et, paucis post illum diébus, duo primi in vínculis fame confécti, martýrii corónam meruérunt.
Antiochíæ sancti Anastásii Sinaítæ Epíscopi.
Œttingæ Véteris, in Bavária, sancti Conrádi a Parzham, Confessóris, Ordinis Minórum Capuccinórum, caritáte et oratióne insígnis, quem, miráculis clarum, Pius Papa Undécimus Sanctórum número adscrípsit.
