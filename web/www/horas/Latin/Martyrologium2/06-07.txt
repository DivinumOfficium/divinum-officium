Séptimo Idus Júnii
_
Constantinópoli natális sancti Pauli, ejúsdem civitátis Epíscopi, qui sæpe ab Ariánis ob fidem cathólicam pulsus, et a sancto Júlio Primo, Románo Pontífice, restitútus est; ac demum, ab Ariáno Imperatóre Constántio relegátus ad Cucúsum, Cappadóciæ oppídulum, ibídem, Arianórum insídiis crudéliter strangulátus, ad cæléstia regna migrávit. Ipsíus autem corpus, Theodósio Imperatóre, Constantinópolim summo honóre translátum fuit.
Córdubæ, in Hispánia, sanctórum Monachórum et Mártyrum Petri Presbýteri, Wallabónsi Diáconi, Sabiniáni, Wistremúndi, Habéntii et Jeremíæ, qui pro Christo, in persecutióne Arábica, sunt juguláti.
Hermópoli, in Ægýpto, sancti Lycariónis Mártyris, qui laniátus, virgis férreis ignítis cæsus, alíaque sævíssima passus est, ac demum, gládio percússus, martýrium consummávit.
Placéntiæ sancti Antónii Maríæ Gianélli, Bobiénsis Epíscopi, Fundatóris Congregatiónis Filiárum Maríæ sanctíssimæ ab Horto nuncupatárum, quem Pius Papa Duodécimus inter sanctos Cǽlites adnumerávit.
In Anglia sancti Robérti Abbátis, ex Ordine Cisterciénsi.
