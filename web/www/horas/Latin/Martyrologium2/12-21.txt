Duodécimo Kaléndas Januárii
_
Calamínæ natális beáti Thomæ Apóstoli, qui Parthis, Medis, Persis et Hyrcánis Evangélium prædicávit; ac demum in Indiam pervénit, ibíque, cum eos pópulos in Christiána religióne instituísset, Regis jussu lánceis transfíxus occúbuit. Ipsíus relíquiæ primo ad urbem Edéssam, in Mesopotámia, deínde Ortónam, apud Frentános, translátæ sunt.
Fribúrgi Helvetiórum item natális sancti Petri Canísii, Sacerdótis e Societáte Jesu et Confessóris, doctrína et sanctitáte præclári; qui, difficíllimis Germániæ tempóribus, fidem cathólicam strénue deféndit ac propagávit. Eum vero Pius Undécimus, Póntifex Máximus, Sanctórum catálogo adscrípsit, simúlque Doctórem universális Ecclésiæ declarávit, et ipsíus festum quinto Kaléndas Maji agéndum esse decrévit.
Antiochíæ sancti Anastásii, Epíscopi et Mártyris; qui, Phocæ Imperatóris témpore, a Judǽis, in seditióne ab ipsis contra Christiános facta, sævíssime necátus est.
Nicomedíæ sancti Glycérii Presbýteri, qui, in persecutióne Diocletiáni, multis torméntis vexátus, demum, in ignem conjéctus, martýrium consummávit.
In Túscia sanctórum Mártyrum Joánnis et Festi.
In Lýcia sancti Themístoclis Mártyris, qui, sub Décio Imperatóre, pro sancto Dióscoro, qui quærebátur ad necem, se óbtulit, et, equúleo tortus, raptátus ac fústibus cæsus, martýrii corónam adéptus est.
Tréviris sancti Severíni, Epíscopi et Confessóris.
