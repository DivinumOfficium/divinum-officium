Quarto Kaléndas Februárii
_
Sancti Francísci Salésii, Epíscopi Gebennénsis, Confessóris et Ecclésiæ Doctóris, ómnium Scriptórum catholicórum, diáriis aliísve scriptis in vulgus edéndis sapiéntiam Christiánam illustrántium ac provehéntium et tutántium, peculiáris apud Deum Patróni; qui migrávit in cælum quinto Kaléndas Januárii, sed hac die, ob Translatiónem córporis ejus, potíssimum cólitur.
Tréviris deposítio beáti Valérii Epíscopi, qui fuit discípulus sancti Petri Apóstoli.
Romæ, via Nomentána, natális sanctórum Mártyrum Pápiæ et Mauri mílitum, témpore Diocletiáni Imperatóris; quorum ora jussit Laodícius, Urbis Præféctus, ad primam Christi confessiónem lapídibus contúndi, et sic eos in cárcerem trahi, ac póstea fústibus cædi, atque ad últimum plumbátis pércuti, donec exspirárent.
Perúsiæ sancti Constántii, Epíscopi et Mártyris; qui, una cum Sóciis, sub Marco Aurélio Imperatóre, ob fídei defensiónem, martýrii corónam accépit.
Medioláni sancti Aquilíni Presbýteri, qui, ab Ariánis gládio in gutture transfíxus, martýrio coronátur.
Edéssæ, in Sýria, sanctórum Mártyrum Sarbélii et Bárbeæ soróris, qui, a beáto Barsimǽo Epíscopo baptizáti, ambo, in persecutióne Trajáni, sub Lýsia Prǽside, martýrio coronáti sunt.
In território Tricassíno sancti Sabiniáni Mártyris, qui, jubénte Aureliáno Imperatóre, pro fide Christi decollátus est.
Apud Bitúricas, in Aquitánia, sancti Sulpícii Sevéri Epíscopi, virtútibus et eruditióne conspícui.
