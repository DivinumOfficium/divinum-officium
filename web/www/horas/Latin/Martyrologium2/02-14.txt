Sextodécimo Kaléndas Mártii
_
Romæ, via Flamínia, natális sancti Valentíni, Presbýteri et Mártyris, qui, post multa sanitátum et doctrínæ insígnia, fústibus cæsus et decollátus est, sub Cláudio Cǽsare.
Ibídem deposítio sancti Cyrílli, Epíscopi et Confessóris; qui, una cum sancto Methódio, simíliter Epíscopo et fratre suo, cujus dies natális octávo Idus Aprílis recensétur, multas Slávicas gentes earúmque Reges ad fidem Christi perdúxit. Horum tamen Sanctórum festívitas Nonis Júlii celebrátur.
Item Romæ sanctórum Mártyrum Vitális, Felículæ et Zenónis.
Interámnæ sancti Valentíni, Epíscopi et Mártyris, qui, post diútinam cædem mancipátus custódiæ, et, cum superári non posset, tandem, médiæ noctis siléntio ejéctus de cárcere, decollátus est, jussu Præfécti urbis Plácidi.
Alexandríæ sanctórum Mártyrum Cyriónis Presbýteri, Bassiáni Lectóris, Agathonis Exorcistæ, et Móysis; qui omnes, igne combústi, evolavérunt ad cælum.
Interámnæ sanctórum Próculi, Ephébi et Apollónii Mártyrum, qui, cum ad sancti Valentíni corpus vigílias ágerent, Leóntii Consuláris jussu comprehénsi sunt, et gládio cæsi.
Alexandríæ sanctórum Mártyrum Bassi, Antónii et Protólici, qui demérsi sunt in mare.
Item Alexandríæ sanctórum Dionýsii et Ammónii decollatórum.
Neápoli, in Campánia, sancti Nostriáni Epíscopi, qui in cathólica fide contra hæréticam pravitátem tuénda éxstitit insígnis.
Ravénnæ sancti Eleuchádii, Epíscopi et Confessóris.
In Bithýnia sancti Auxéntii Abbátis.
Apud Surréntum sancti Antoníni Abbátis, qui e monastério Cassinénsi, a Longobárdis devastáto, in solitúdinem ejúsdem urbis secéssit; ibíque, sanctitáte célebris, obdormívit in Dómino. Ipsíus corpus multis quotídie miráculis, et præsértim in energúmenis liberándis, effúlget.
