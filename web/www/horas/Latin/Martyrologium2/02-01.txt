Kaléndis Februárii
_
Sancti Ignátii, Epíscopi Antiochéni et Mártyris, qui glorióse martýrium consummávit tertiodécimo Kaléndas Januárii.
Smyrnæ sancti Piónii, Presbýteri et Mártyris; qui, post apologías pro fide Christiána conscríptas, post squalórem cárceris, ubi multos fratrum ad martýrii tolerántiam suis exhortatiónibus roborávit, tandem, cruciátibus multis vexátus, clavis confíxus et ardénti rogo superpósitus, beátum pro Christo finem sortítus est. Cum ipso autem et álii quíndecim passi sunt.
Ravénnæ sancti Sevéri Epíscopi, qui, ob præclára mérita, signo colúmbæ fuit eléctus.
In civitáte Tricastína, in Gállia, sancti Pauli Epíscopi, cujus vita virtútibus cláruit, et mors pretiósa miráculis commendátur.
Apud Kildáriam, in Hibérnia, sanctæ Brígidæ Vírginis, quæ cum lignum altáris tetigísset in testimónium virginitátis suæ, lignum ipsum statim víride factum est.
Apud Castrum Florentínum, in Etrúria, beátæ Viridiánæ, Vírginis reclúsæ, ex Ordine Vallis Umbrósæ.
