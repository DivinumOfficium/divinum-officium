Séptimo Idus Novémbris
_
Patávii deposítio sancti Prosdócimi, qui fuit primus ejúsdem civitátis Epíscopus. Hic, a beáto Petro Apóstolo Epíscopus ordinátus, ad prædicándum Dei verbum ad prædíctam civitátem missus est; ibíque, multis virtútibus et prodígiis corúscans, beáto fine quiévit.
Perúsiæ sancti Herculáni, Epíscopi et Mártyris.
Apud Swelménsem civitátem, in Germánia, pássio sancti Engelbérti, Epíscopi Coloniénsis, qui, cum illuc ex óppido Sosátio ad templum dedicándum pérgeret, a sicáriis intercéptus in via multísque vulnéribus cæsus, gloriósum pro defensióne ecclesiásticæ libertátis et Románæ Ecclésiæ obediéntia martýrium súbiit.
Eódem die sancti Amaránthi Mártyris, qui apud Albigénsem urbem, in Gállia, exácto agónis fidélis cursu, sepúltus, vivit in glória.
Melitínæ, in Arménia, pássio sanctórum Hierónis, Nicándri, Hesýchii et aliórum trigínta; qui in persecutióne Diocletiáni, sub Lýsia Prǽside, coronáti sunt.
Amphípoli, in Macedónia, sanctórum Mártyrum Aucti, Tauriónis et Thessalonícæ.
Ancýræ, in Galátia, pássio sanctórum Melasíppi, Antónii et Carínæ, sub Juliáno Apóstata.
Alexandríæ beáti Achíllæ Epíscopi, qui eruditióne, fide, conversatióne ac móribus fuit insígnis.
In Frísia deposítio sancti Willibrórdi, Epíscopi Trajecténsis; qui, a beáto Sérgio Papa ordinátus Epíscopus, in Frísia et Dánia Evangélium prædicávit.
Metis, in Gállia, sancti Rufi, Epíscopi et Confessóris.
Argentoráti sancti Floréntii Epíscopi.
