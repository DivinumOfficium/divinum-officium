Tértio Nonas Júlii
_
Cremónæ, in Insúbria, sancti Antónii-Maríæ Zaccaría Confessóris, qui Clericórum Regulárium sancti Pauli et Angelicárum Vírginum fuit Institútor; atque, virtútibus ómnibus et miráculis insígnis, a Leóne Papa Décimo tértio inter Sanctos adscríptus est. Ejus corpus Medioláni, in Ecclésia sancti Bárnabæ, cólitur.
Romæ sanctæ Zoæ Mártyris, uxóris beáti Nicóstrati Mártyris, quæ, sub Diocletiáno Imperatóre, dum ad confessiónem beáti Petri Apóstoli oráret, a persecutóribus est arctáta et in custódiam obscuríssimam trusa; deínde, collo et capíllis in árbore, adhíbito subter horríbili fumo, suspénsa est, et ita, in confessióne Dómini, emísit spíritum.
Hierosólymis sancti Athanásii Diáconi, qui, pro sancta Sýnodo Chalcedonénsi, ab hæréticis comprehénsus et ómnium cruciátuum expértus génera, ferro tandem necátus est.
In Sýria natális sancti Domítii Mártyris, qui virtútibus suis multa íncolis præstat benefícia.
In Sicília sanctórum Mártyrum Agathónis et Triphínæ.
Tomis, in Scýthia, sanctórum Mártyrum Maríni, Theódoti et Sédophæ.
Cyréne, in Líbya, sanctæ Cyríllæ Mártyris, quæ, in persecutióne Diocletiáni, ardéntes carbónes cum thure super manum pósitos diu ténuit, ne, prunas excutiéndo, thus obtulísse viderétur; deínde, sævíssime laniáta, próprio decoráta sánguine migrávit ad Sponsum.
Tréviris sancti Numeriáni, Epíscopi et Confessóris.
Apud Septempedános, in Picéno, sanctæ Philoménæ Vírginis.
