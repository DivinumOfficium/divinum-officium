Séptimo Kaléndas Mártii
_
Sancti Petri Damiáni, ex Ordine Camaldulénsi, Cardinális et Epíscopi Ostiénsis, Confessóris et Ecclésia; Doctóris, qui evolávit in cælum prídie hujus diéi.
Smyrnæ natális sancti Polycárpi, qui, beáti Joánnis Apóstoli discípulus, et ab eo ejúsdem civitátis Epíscopus ordinátus, tótius Asiæ Princeps fuit. Póstea, sub Marco Antoníno et Lúcio Aurélio Cómmodo, sedénte Procónsule et univérso pópulo in theátro advérsus eum personánte, igni tráditus est; et, cum ab igne mínime læderétur, martýrii corónam, gládio confóssus, accépit. Cum illo étiam álii duodécim, qui ex Philadélphia venérant, in eádem Smyrnénsi urbe, martýrio consummáti sunt. Ipsíus tamen Polycárpi festum séptimo Kaléndas Februárii celebrátur.
Apud Sírmium beáti Siréni, Mónachi et Mártyris, qui, jubénte Maximiáno Imperatóre, reténtus est, et, cum se Christiánum esse confiterétur, cápite obtruncátus.
Ibídem natális sanctórum septuagínta duórum Mártyrum, qui, martýrii certámen in præfáta urbe consummántes, mansúra percepérunt regna.
In civitáte Asturicénsi, in Hispánia, sanctæ Marthæ, Vírginis et Mártyris, quæ, sub Décio Imperatóre et Patérno Procónsule, dire ob Christi fidem est cruciáta et gládio tandem occísa.
Constantinópoli sancti Lázari Mónachi, qui, cum sacras Imágines píngeret, idcírco, Imperatóris Iconoclástæ Theóphili jussu, diris supplíciis excruciátur, et ei manus candénti ferro combúritur; sed, Dei virtúte sanátus, abrásas Imágines sanctas pingéndo restítuit, ac demum in pace quiévit.
Bríxiæ sancti Felícis Epíscopi.
Romæ sancti Polycárpi Presbýteri, qui, cum beáto Sebastiáno, plúrimos ad Christi fidem convértit, atque ad martýrii glóriam exhortándo perdúxit.
Híspali, in Hispánia, sancti Floréntii Confessóris.
Tudérti, in Umbria, sancta; Románæ Vírginis, quæ, a sancto Silvéstro Papa baptizáta, in antris et spelúncis cæléstem vitam duxit, et miraculórum glória cláruit.
In Anglia sanctæ Milbúrgis Vírginis, fíliæ Regis Merciórum.
In anno Bissextili bis pronuntiatur Sexto Kaléndas Mártii, et eadem Luna, scilicet die 24 et 25.
Prima die, id est 24, hoc modo: Sexto Kaléndas Mártii. Luna..., quota fuerit.  Deinde: Commemorátio plurimórum sanctórum Mártyrum et Confessórum, atque sanctárum Vírginum. 
Secunda die, id est 25: Sexto Kaléndas Mártii. Luna... In Judǽa..., et cetera, ut in sequenti Lectione.
