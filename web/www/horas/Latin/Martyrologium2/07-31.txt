Prídie Kaléndas Augústi
_
Romæ natális sancti Ignátii, Presbýteri et Confessóris, qui Fundátor éxstitit Societátis Jesu, atque vir fuit sanctitáte et miráculis clarus, ac religiónis cathólicæ ubíque dilatándæ studiosíssimus; quem Pius Undécimus, Póntifex Máximus, cæléstem ómnium Exercitiórum spirituálium Patrónum constítuit.
Medioláni sancti Calimérii, Epíscopi et Mártyris; qui, in Antoníni persecutióne, comprehénsus, vulnéribus confóssus, cervicibúsque gládio transverberátis, præceps in púteum dejéctus, martýrii cursum confécit.
Cæsaréæ, in Mauritánia, pássio beáti Fábii Mártyris, qui, cum ferre vexílla præsidália recusáret, primo in cárcerem trusus est, ibíque diébus áliquot deténtus; deínde, cum in confessióne Christi, interrogátus semel et íterum, immóbilis perduráret, senténtia capitáli a Júdice condemnátur.
Sýnnadæ, in Phrýgia Pacatiána, sanctórum Mártyrum Demócriti, Secúndi et Dionýsii.
In Sýria sanctórum trecentórum quinquagínta Monachórum Mártyrum, qui, ob defensiónem Sýnodi Chalcedonénsis, ab hæréticis sunt occísi.
Ravénnæ tránsitus sancti Germáni, Antisiodorénsis Epíscopi, génere, fide, doctrína et miraculórum glória claríssimi; qui Británniam a Pelagianórum hærésibus pénitus liberávit.
Tagáste, in Africa, sancti Firmi Epíscopi, confessiónis glória conspícui.
Senis, in Túscia, natális beáti Joánnis Columbíni, qui fuit Institútor Ordinis Jesuatórum, et sanctitáte ac miráculis cláruit.
