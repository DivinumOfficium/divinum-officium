Prídie Kaléndas Octóbris
_
In Béthlehem Judæ deposítio sancti Hierónymi Presbýteri, Confessóris et Ecclésiæ Doctóris, qui, ómnium stúdia litterárum adéptus ac probatórum Monachórum imitátor factus, multa hærésum monstra gládio suæ doctrínæ confódit; demum, cum ad decrépitam usque vixísset ætátem, in pace quiévit, sepultúsque est ad Præsépe Dómini. Ejus corpus, póstea Romam delátum, in Basílica sanctæ Maríæ Majóris cónditum fuit.
Romæ natális sancti Francísci Bórgiæ, Sacerdótis et Confessóris; qui Præpósitus Generális fuit Societátis Jesu, ac vitæ asperitáte, oratiónis dono, abdicátis sǽculi et recusátis Ecclésiæ dignitátibus, vir memorábilis éxstitit. Ipsíus autem festum sexto Idus Octóbris celebrátur.
Lexóvii, in Gállia, item natális sanctæ Terésiæ a Jesu Infánte, ex Ordine Carmelitárum Excalceatórum; quam, vitæ innocéntia et simplicitáte claríssimam, Pius Undécimus, Póntifex Máximus, sanctárum Vírginum albo adscrípsit, peculiárem ómnium Missiónum Patrónam declarávit, ejúsque festum quinto Nonas Octóbris recoléndum esse decrévit.
Roma sancti Leopárdi Mártyris, qui ex Juliáni Apóstatæ domésticis fuit; cui caput amputátum est, et corpus ejus Aquisgránum póstea translátum.
Solodóri, in Gállia, pássio sanctórum Mártyrum Victóris et Ursi, ex gloriósa legióne Thebæórum, qui, sub Maximiáno Imperatóre, primum diris supplíciis cruciáti, sed, cælésti super eos lúmine coruscánte, ruéntibus in terram minístris, erépti; deínde in ignem missi, sed in nullo pénitus læsi; novíssime gládio consummáti sunt.
Placéntiæ sancti Antoníni Mártyris, ex eádem legióne.
Eódem die sancti Gregórii, Epíscopi magnæ Arméniæ, qui, sub Diocletiáno, multa passus est; ac tandem, Constantíni Magni Imperatóris témpore, in pace quiévit.
Cantuáriæ, in Anglia, sancti Honórii, Epíscopi et Confessóris.
Romæ sanctæ Sophíæ Víduæ, matris sanctárum Vírginum et Mártyrum Fídei, Spei et Caritátis.
