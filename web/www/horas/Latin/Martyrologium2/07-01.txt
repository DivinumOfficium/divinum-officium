Kaléndis Júlii
_
Festum pretiosíssimi Sánguinis Dómini nostri Jesu Christi.
In monte Hor deposítio sancti Aaron, primi ex órdine Levítico Sacerdótis.
Viénnæ, in Gállia, sancti Martíni Epíscopi, Apostolórum discípuli.
Sinuéssæ, in Campánia, sanctórum Mártyrum Casti et Secundíni Episcopórum.
In Británnia sanctórum Mártyrum Júlii et Aaron, qui post sanctum Albánum, in persecutióne Diocletiáni Imperatóris, passi sunt; quo témpore ibídem quamplúrimi, divérsis cruciátibus torti et sævíssime laceráti, ad supérnas civitátis gáudia, consummáto agóne, pervenérunt.
Arvérnis, in Gállia, sancti Galli Epíscopi.
In território Lugdunénsi deposítio sancti Domitiáni Abbátis, qui primus illic eremíticam vitam exércuit, et, cum plúrimos ibi in Dei servítio congregásset, tandem, magnis virtútibus et gloriósis miráculis valde clarus, ad patres, in senectúte bona, colléctus est.
Engolísmæ, in Gállia, sancti Epárchii Abbátis.
In território Rheménsi sancti Theodoríci Presbýteri, qui fuit discípulus beáti Remígii Epíscopi.
Apud Eméssam, in Phœnícia, sancti Simeónis Confessóris, cognoménto Sali, qui stultus propter Christum factus est; sed altam ejus sapiéntiam Deus magnis miráculis declarávit.
