Décimo octávo Kaléndas Decémbris
_
Sancti Jósaphat, e sancti Basilíi Ordine, Epíscopi Polocénsis et Mártyris, cujus dies natális recensétur prídie Idus Novémbris.
Gangris, in Paphlagónia, sancti Hypátii Epíscopi, qui, a magna Nicǽna Sýnodo rédiens, a Novatiánis hæréticis in via lapídibus impetítus, Martyr occúbuit.
Heracléæ, in Thrácia, natális sanctórum Mártyrum Clementíni, Theódoti et Philómeni.
Alexandríæ sancti Serapiónis Mártyris, quem persecutóres, sub Décio Príncipe, ita crudelíssimis affecérunt supplíciis, ut cunctas ei junctúras membrórum prius sólverent, eúmque póstea de superióribus domus suæ præcipitárent; atque ille sic gloriósus Christi Martyr efficerétur.
Trecis, in Gállia, sancti Venerándi Mártyris, sub Aureliáno Imperatóre.
In Gállia sanctæ Venerándæ Vírginis, quæ, sub Antoníno Imperatóre et Asclepíade Prǽside, martýrii corónam accépit.
Eméssæ, in Phœnícia, pássio plurimárum sanctárum mulíerum, quæ, sub sævíssimo Arabum duce Mady, ob Christi fidem, crudelíssime tortæ atque necátæ sunt.
Bonóniæ sancti Jucúndi, Epíscopi et Confessóris.
Augæ, in Gállia, tránsitus sancti Lauréntii, Epíscopi Dublinénsis.
Algáriæ, in Africa, beáti Serapiónis, qui, primus ex Ordine beátæ Maríæ de Mercéde redemptiónis captivórum, pro captívis fidélibus rediméndis et Christiánæ fídei prædicatióne actus in crucem et membrátim disséctus, martýrii palmam méruit obtinére.
