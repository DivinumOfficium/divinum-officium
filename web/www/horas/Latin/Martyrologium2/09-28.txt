Quarto Kaléndas Octóbris
_
Apud Bolesláviam véterem, in Bohémia, sancti Wenceslái, Ducis Bohemórum et Mártyris, sanctitáte et miráculis gloriósi, qui, dolo fratris sui necátus, victor pervénit ad palmam.
Romæ sancti Priváti Mártyris, qui, ulcéribus plenus, a beáto Callísto Papa est sanátus; inde, sub Alexándro Imperatóre, ob Christi fidem plumbátis cæsus est usque ad mortem.
Item Romæ sancti Stáctei Mártyris.
In Africa sanctórum Mártyrum Martiális, Lauréntii et aliórum vigínti.
Antiochíæ Pisídiæ sancti Marci Mártyris, pastóris óvium; itémque commemorátio sanctórum Alphii, Alexándri et Zósimi fratrum, Nicónis, Neónis, Heliodóri et trigínta mílitum, qui, cum ad mirácula beáti Marci credidíssent in Christum, divérsis in locis ac diébus variísque modis martýrio coronáti sunt.
Eódem die pássio sancti Máximi, sub Décio Imperatóre.
Tolósæ sancti Exsupérii, Epíscopi et Confessóris; qui beátus vir quantum sibi parcus exstíterit quantúmque áliis largus, sanctus Hierónymus relátu prosecútus est memorábili.
Génuæ sancti Salomónis, Epíscopi et Confessóris.
Bríxiæ sancti Silvíni Epíscopi.
In Béthlehem Judæ sanctæ Eustóchii Vírginis, quæ cum beáta Paula, matre sua, ex urbe Roma in Palæstínam profécta est; ibíque, ad Præsépe Dómini cum áliis Virgínibus enutríta, præcláris méritis fulgens migrávit ad Dóminum.
Schorneshémii, prope Mogúntiam, sanctæ Líobæ Vírginis, miráculis claræ.
