Tertiodécimo Kaléndas Mártii
_
Floréntiæ natális sancti Aléxii Falconérii Confessóris, e septem Fundatóribus Ordinis Servórum beátæ Maríæ Vírginis; qui, décimo supra centésimum vitæ suæ anno, Christi Jesu et Angelórum præséntia recreátus, beáto fine quiévit. Ipsíus tamen ac Sociórum festum prídie Idus Februárii celebrátur.
Romæ pássio sancti Faustíni, quem álii quadragínta quátuor secúti sunt ad corónam.
In Pérside natális beáti Polychrónii, Epíscopi Babylónis, qui, in persecutióne Décii, ore lapídibus cæso, mánibus exténsis, ad cælum óculos élevans, emísit spíritum.
Concórdiæ, in Venetórum fínibus, sanctórum Mártyrum Donáti, Secundiáni et Rómuli, cum áliis octogínta sex, ejúsdem corónæ consórtibus.
Cæsaréæ, in Palæstína, sancti Theodúli senis, qui, cum esset ex família Prǽsidis Firmiliáni, et, Mártyrum excitátus exémplo Christum constánter confiterétur, martýrii palmam, cruci affíxus, nóbili triúmpho proméruit.
Ibídem sancti Juliáni Cappádocis, qui, exosculátus necatórum Mártyrum córpora, et ídeo ut Christiánus delátus et ad Prǽsidem ductus, lento igne jussus est combúri.
In pago Tarvanénsi, in Gállia, sancti Silvíni, Epíscopi Tolosáni.
In monastério Cluain-ednechénsi, in Hibérnia, sancti Fintáni, Presbýteri et Abbátis.
