Décimo Kaléndas Octóbris
_
Sancti Thomæ a Villa Nova, ex Eremitárum sancti Augustíni Ordine, Epíscopi Valentíni et Confessóris; cujus dies natális recólitur sexto Idus Septémbris.
Sedúni, in Gállia, in loco Agáuno, natális sanctórum Mártyrum Thebæórum Maurítii, Exsupérii, Cándidi, Victóris, Innocéntii et Vitális, cum Sóciis ejúsdem legiónis; qui, sub Maximiáno, pro Christo necáti, gloriósa passióne mundum illustrárunt.
Romæ pássio sanctárum Vírginum et Mártyrum Dignæ et Eméritæ, sub Valeriáno et Galliéno; quarum relíquiæ in Ecclésia sancti Marcélli asservántur.
Ratisbónæ, in Bavária, sancti Emmerámi, Epíscopi et Mártyris; qui, ut álios liberáret, mortem sævíssimam, Christi causa, patiénter súbiit.
Apud pagum Castrénsium sancti Jonæ, Presbýteri et Mártyris; qui, cum sancto Dionýsio proféctus in Gálliam, ibídem, Juliáni Præfécti jussu verbéribus cæsus, gládio martýrium consummávit.
Antinoópoli, in Ægýpto, sanctæ Iráidis, Vírginis Alexandrínæ, et Sociórum Mártyrum. Ipsa Virgo, cum esset ad hauriéndam e próximo fonte aquam egréssa, et navim vidísset Confessóribus Christi onústam, prótinus, relícta hýdria, se illis adjúnxit, ac, simul cum iis in urbem ducta, prima ómnium, post multa supplícia, cápite cæsa est; deínde Presbýteri, Diáconi, et Vírgines, aliíque omnes eódem mortis génere consúmpti sunt.
Romæ sancti Felícis Papæ Quarti, qui pro fide cathólica plúrimum laborávit.
Apud civitátem Meldénsem beáti Sanctíni Epíscopi, qui fuit discípulus sancti Dionýsii Areopagítæ; et, ejúsdem civitátis Epíscopus ab eo consecrátus, primus illic Evangélium prædicávit.
In território Constantiénsi, in Gállia, sancti Lautónis Epíscopi.
In monte Glonna, ad Lígerim flumen, in Gállia, sancti Floréntii Presbýteri.
In óppido cui Leprósii nomen, in território Bituricénsi, sancti Silváni Confessóris.
Laudúni, in Gállia, sanctæ Salabérgæ Abbatíssæ.
