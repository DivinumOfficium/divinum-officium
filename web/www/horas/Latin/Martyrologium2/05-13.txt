Tértio Idus Maji
_
Sancti Robérti Bellarmíno, e Societáte Jesu, Cardinális atque olim Epíscopi Capuáni, Confessóris et Ecclésiæ Doctóris, cujus dies natális décimo quinto Kaléndas Octóbris recensétur.
Romæ Dedicátio Ecclésiæ sanctæ Maríæ ad Mártyres, quam beátus Bonifátius Papa Quartus, expurgáto deórum ómnium véteri fano, quod Pántheon vocabátur, in honórem beátæ semper Vírginis Maríæ et ómnium Mártyrum dedicávit, témpore Phocæ Imperatóris. Ipsíus vero Dedicatiónis ánnuam solemnitátem póstmodum Summus Póntifex Gregórius item Quartus ab univérsa Ecclésia, et in honórem quidem ómnium Sanctórum, Kaléndis Novémbris agéndam esse constítuit.
Constantinópoli beáti Múcii, Presbýteri et Mártyris; qui, sub Diocletiáno Imperatóre et Laudício Procónsule, prius Amphípoli, in Macedónia, multis pœnis atque cruciátibus ob Christi confessiónem afflíctus, póstea, Byzántium usque perdúctus, capitáli senténtia occúbuit.
Alexandríæ commemorátio plurimórum sanctórum Mártyrum, qui, ob fidem cathólicam, ab Ariánis in Ecclésia Theónæ occísi sunt.
Heracléæ, in Thrácia, sanctæ Glycériæ, Mártyris Románæ, quæ, sub Antoníno Imperatóre et Sabíno Prǽside, cum fuísset plúrimis ac diris tentáta supplíciis et ab his divína ope incólumis evasísset, tandem feris est objécta, earúmque una, morsum córpori ipsíus infigénte, spíritum Deo réddidit.
Apud Trajéctum sancti Servátii, Tungrénsis Ecclésiæ Epíscopi; ad cujus méritum ómnibus demonstrándum, dum témpore híemis ómnia in circúitu nix repléret, sepúlcrum ejus numquam opéruit, donec, ex indústria cívium, Basílica super illud ædificáta est.
In Palæstína sancti Joánnis Silentiárii, qui, Coloniénsi in Arménia Episcopátu dimísso, in sancti Sabbæ laura monásticam vitam duxit, et sancto fine quiévit.
Pódii, in diœcési Pictaviénsi, sancti Andréæ Hubérti Fournet, Confessóris, olim párochi, Institúti Filiárum a Cruce una cum sancta Elísabeth Bichier des Ages Fundatóris, quem Pius Papa Undécimus Sanctórum fastis adscrípsit.
