Duodécimo Kaléndas Decémbris
_
Sancti Felícis Valésii, Presbýteri et Confessóris, qui Ordinis sanctíssimæ Trinitátis redemptiónis captivórum éxstitit Fundátor, ac prídie Nonas Novémbris obdormívit in Dómino.
In Pérside pássio sanctórum Nersæ Epíscopi, et Sociórum.
Messánæ, in Sicília, sanctórum Mártyrum Ampeli et Caji.
Tauríni sanctórum Mártyrum Octávii, Solutóris et Adventóris, Thebánæ legiónis mílitum; qui, sub Maximiáno Imperatóre, egrégie decertántes, martýrio coronáti sunt.
Cæsaréæ, in Palæstína, sancti Agápii Mártyris, qui, sub Galério Maximiáno Imperatóre, damnátus ad béstias et ab iis nil læsus, tandem, lapídibus ad pedes appénsis, in mare demérgitur.
Doróstori, in Mýsia inferióre, sancti Dásii Mártyris, qui, cum in festo Satúrni nollet impudicítiis ejus consentíre, sub Basso Prǽside cæsus est.
Nicǽæ, in Bithýnia, sanctórum Mártyrum Eustáchii, Thespésii et Anatólii, in persecutióne Maximiáni.
Heracléæ, in Thrácia, sanctórum Mártyrum Bassi, Dionýsii, Agapíti et aliórum quadragínta.
In Anglia sancti Eadmúndi, Regis et Mártyris.
Constantinópoli sancti Gregórii Decapolítæ, qui ob cultum sanctárum Imáginum multa passus est.
Medioláni sancti Benígni Epíscopi, qui, in magna barbarórum perturbatióne, commíssam sibi Ecclésiam summa constántia et religióne administrávit.
Cabillóne, in Gálliis, sancti Silvéstri Epíscopi, qui quadragésimo secúndo sui sacerdótii anno, plenus diérum atque virtútum, migrávit ad Dóminum.
Verónæ sancti Simplícii, Epíscopi et Confessóris.
Hildeshémii, in Saxónia, sancti Bernwárdi, Epíscopi et Confessóris, qui a Cælestíno Papa Tértio in Sanctórum númerum adscríptus est.
