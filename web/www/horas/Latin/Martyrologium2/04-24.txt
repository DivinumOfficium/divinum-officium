Octávo Kaléndas Maji
_
Sevísii, in Rhǽtia, sancti Fidélis a Sigmarínga, Sacerdótis ex Ordine Minórum Capuccinórum et Mártyris; qui, illuc ad prædicándam cathólicam fidem missus, ibídem, ab hæréticis interémptus, martýrium consummávit; et a Benedícto Décimo quarto, Pontífice Máximo, inter sanctos Mártyres relátus est.
Romæ sancti Sabæ, ductóris mílitum, qui, accusátus quod Christiános in cárcere deténtos visitáret, coram Júdice Christum líbere conféssus est. Hinc ab eódem Júdice fácibus adústus et in lebétem picis fervéntis est immíssus, et, cum inde evasísset illǽsus, eo miráculo septuagínta viros ad Christum convértit; qui omnes, constánter in confessióne fídei permanéntes, gládio cæsi sunt. Póstremo et ipse, demérsus in flumen, martýrium consummávit.
Lugdúni, in Gállia, natális sancti Alexándri Mártyris, qui, in persecutióne Antoníni Veri, post cárceris custódiam, primo ita laniátus est crudelitáte verberántium, ut, crate solúta costarum, patefáctis viscéribus, interióra córporis panderéntur; deínde, crucis affíxus patíbulo, beátum spíritum exanimátus emísit. Passi sunt cum ipso et álii, número trigínta quátuor, quorum memória áliis diébus ágitur.
Nicomedíæ sanctórum Mártyrum Eusébii, Neónis, Leóntii, Longíni et aliórum quátuor, qui, in persecutióne Diocletiáni, post diros cruciátus, gládio percússi sunt.
In Anglia deposítio sancti Mellíti Epíscopi, qui, a sancto Gregório Papa in Angliam missus, orientáles Saxónes et ipsórum Regem ad fidem convértit.
Illíberi, in Hispánia, sancti Gregórii, Epíscopi et Confessóris.
Bríxiæ sancti Honórii Epíscopi.
In Iona, Scótiæ ínsula, sancti Egbérti, Presbýteri et Mónachi, admirándæ humilitátis et continéntiæ viri.
Rhemis, in Gállia, sanctárum Vírginum Bovæ et Dodæ.
Andégavi, in Gállia, sanctæ Maríæ a sancta Euphrásia Pelletier, Vírginis, Institúti Sorórum a Bono Pastóre Fundatrícis, quam Pius Duodécimus, Póntifex Máximus, in Sanctárum númerum rétulit.
Medioláni Convérsio sancti Augustíni Epíscopi, Confessóris et Ecclésiæ Doctóris; quem beátus Ambrósius Epíscopus veritátem fídei cathólicæ dócuit, et hac die baptizávit.
