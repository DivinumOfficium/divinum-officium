Tertiodécimo Kaléndas Júlii
_
Floréntiæ sanctæ Juliánæ Falconériæ Vírginis, quæ Sorórum Ordinis Servórum beátæ Maríæ Vírginis fuit Institútrix, et a Cleménte Duodécimo, Pontífice Máximo, in sanctárum Vírginum númerum reláta est.
Medioláni sanctórum Mártyrum Gervásii et Protásii fratrum, ex quibus priórem támdiu jussit Astásius Judex plumbátis cædi, quoúsque ille spíritum exhaláret; posteriórem vero, fústibus cæsum, cápite truncári. Horum córpora, Dómino revelánte, beátus Ambrósius sánguine conspérsa et ita incorrúpta réperit, ac si eo die ipsi fuíssent interémpti; in quorum translatióne cæcus, féretri tactu, lumen recépit, et plúrimi, vexáti a dæmónibus, liberáti sunt.
In monastério Vallis Castri, in Picéno, natális sancti Romuáldi Ravennátis, Anachorétæ et Monachórum Camaldulénsium Patris; qui collápsam in Itália eremíticam discíplinam restítuit ac mirífice propagávit. Ejus tamen festívitas recólitur séptimo Idus Februárii, quo die sacræ ipsíus relíquiæ Fabriánum sunt translátæ.
Arétii, in Túscia, sanctórum Mártyrum Gaudéntii Epíscopi, et Culmátii Diáconi, qui, témpore Valentiniáni, furóre Gentílium cæsi sunt.
Eódem die sancti Bonifátii, Epíscopi et Mártyris; qui fuit beáti Romuáldi discípulus. Hic, a Gregório Quinto, Románo Pontífice, ad prædicándum Evangélium in Rússiam missus, ibi, cum per ignem transísset illǽsus, Regémque ac pópulum baptizásset, a furénte Regis fratre necátus est, atque sic optátam martýrii corónam accépit.
Ravénnæ sancti Ursicíni Mártyris, qui, sub Paulíno Júdice, post plúrima torménta, in Dómini confessióne pérmanens immóbilis, cápitis abscissióne martýrium complévit.
Sozópoli, in Pisídia, sancti Zósimi Mártyris, qui, in persecutióne Trajáni, sub Domitiáno Prǽside, post acérbos cruciátus, cápite amputáto, victor migrávit ad Dóminum.
