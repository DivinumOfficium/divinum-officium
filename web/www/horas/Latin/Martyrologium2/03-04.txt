Quarto Nonas Mártii
_
Vilnæ, in Lithuánia, beáti Casimíri Confessóris, e Casimíro Rege progéniti: quem Leo Décimus, Románus Póntifex, in Sanctórum númerum rétulit.
Romæ, via Appia, natális sancti Lúcii Primi, Papæ et Mártyris; qui, primo in persecutióne Valeriáni ob Christi fidem exsílio relegátus, et póstmodum divíno nutu ad Ecclésiam suam redíre permíssus, tandem, cum plúrimum advérsus Novatiános laborásset, cápitis obtruncatióne martýrium complévit. Eum vero sanctus Cypriánus summis láudibus celebrávit.
Nicomedíæ sancti Hadriáni Mártyris, cum áliis vigínti tribus, qui omnes, sub Diocletiáno Imperatóre, martýrium crurifrágio consummárunt. Eórum relíquiæ, a Christiánis Byzántium delátæ, reverénti honóre sepúltæ fuérunt; inde póstea sancti Hadriáni corpus Romam translátum fuit sexto Idus Septémbris, quo die festívitas ejus potíssimum celebrátur.
Romæ, via Appia, sanctórum Mártyrum nongentórum, qui pósiti sunt in cœmetério ad sanctam Cæcíliam.
Apud Chersonésum pássio sanctórum Episcopórum Basilíi, Eugénii, Agathodóri, Elpídii, Æthérii, Capitónis, Ephræm, Néstoris et Arcádii.
Eódem die sancti Caji Palatíni, in mare demérsi, et aliórum vigínti septem.
Item pássio sanctórum Archelái, Cyrílli et Phótii.
