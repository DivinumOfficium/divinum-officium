Sexto Kaléndas Decémbris
_
Apud Fabriánum, in Picéno, beáti Silvéstri Abbátis, Institutóris Congregatiónis Monachórum Silvestrinórum.
Alexandríæ natális sancti Petri, ejúsdem urbis Epíscopi et Mártyris; qui, cum esset ómnibus virtútibus exornátus, ibídem, Galérii Maximiáni præcépto, cápite obtruncátus est.
Passi sunt étiam Alexandríæ, in eádem persecutióne, sancti Mártyres Faustus Présbyter, Dídius et Ammónius, itémque Epíscopi quátuor Ægýptii, idest Philéas, Hesýchius, Pachómius et Theodórus, cum áliis sexcéntis sexagínta, quos persecutiónis gládius evéxit ad cælos.
Apud villam cui nomen Fracta, in território Rhodigiénsi, sancti Bellíni, Epíscopi Patavíni et Mártyris; qui a sicáriis, cum esset Ecclésiæ jurium defénsor exímius, crudéliter impetítus ac multis illátis vulnéribus occísus est.
Nicomedíæ sancti Marcélli Presbýteri, qui, Constántii témpore, ab Ariánis e rupe præcipitátus, Martyr occúbuit.
Romæ sancti Sirícii, Papæ et Confessóris, doctrína, pietáte et religiónis zelo præclári, qui vários damnávit hæréticos, et discíplinam ecclesiásticam salubérrimis decrétis instaurávit.
Augustodúni sancti Amatóris Epíscopi.
Constántiæ, in Germánia, sancti Conrádi Epíscopi.
Romæ sancti Leonárdi a Portu Maurítio, Sacerdótis ex Ordine Minórum et Confessóris, zelo animárum et sacris per Itáliam expeditiónibus conspícui; quem Pius Nonus, Póntifex Máximus, in Sanctórum cánonem rétulit, ac Pius Papa Undécimus cæléstem Patrónum Sacerdótum qui ad sacras populáres Missiónes in regiónibus cathólicis ubíque terrárum incúmbunt, elégit et constítuit.
In território Rheménsi natális sancti Básoli Confessóris.
Hadrianópoli, in Paphlagónia, sancti Styliáni Anachorétæ, miráculis clari.
In Arménia sancti Nicónis Mónachi.
