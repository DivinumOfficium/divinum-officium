Sexto Idus Mártii
_
Sanctórum Quadragínta Mártyrum, quorum natális prídie hujus diéi recensétur.
Apaméæ, in Phrýgia, natális sanctórum Mártyrum Caji et Alexándri, qui (ut scribit Apollináris, Hierapolitánus Epíscopus, in libro advérsus Cataphrýgas hæréticos), in persecutióne Marci Antoníni et Lúcii Veri, glorióso martýrio coronáti sunt.
In Pérside pássio sanctórum quadragínta duórum Mártyrum.
Corínthi sanctórum Mártyrum Codráti, Dionýsii, Cypriáni, Anécti, Pauli et Crescéntis, qui, in persecutióne Décii et Valeriáni, sub Jásone Prǽside, gládio cæsi sunt.
In Africa sancti Victóris Mártyris, in cujus solemnitáte sanctus Augustínus ad pópulum de ipso tractátum hábuit.
Romæ sancti Simplícii, Papæ et Confessóris.
Hierosólymis sancti Macárii, Epíscopi et Confessóris; cujus hortátu loca sancta a Constantíno Magno et beáta Heléna, ejus matre, expurgáta sunt et sacris Basílicis illustráta.
Lutétiæ Parisiórum deposítio sancti Droctovéi Abbátis, qui fuit discípulus beáti Germáni Epíscopi.
In monastério Bobiénsi sancti Attalæ Abbátis, miráculis clari.
