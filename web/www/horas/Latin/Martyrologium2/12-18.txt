Quintodécimo Kaléndas Januárii
_
Philíppis, in Macedónia, natális sanctórum Mártyrum Rufi et Zósimi, qui ex illórum número discipulórum fuérunt, per quos primitíva Ecclésia in Judǽis et Græcis fundáta est; de quorum étiam felíci agóne scribit sanctus Polycárpus in epístola ad Philippénses.
Laodicéæ, in Sýria, pássio sanctórum Theotími et Basiliáni. 
In Africa sanctórum Mártyrum Quincti, Simplícii et aliórum; qui sub Décii et Valeriáni persecutióne passi sunt.
Ibídem sancti Moysétis Mártyris.
Item in Africa sanctórum Mártyrum Victúri, Victóris, Victoríni, Adjutóris, Quarti et aliórum trigínta.
Mopsuéstiæ, in Cilícia, sancti Auxéntii Epíscopi, qui, olim sub Licínio miles, pótius elégit cíngulum exúere quam uvas Baccho offérre; factúsque Epíscopus, præclárus méritis quiévit in pace.
Turónis, in Gállia, sancti Gratiáni Epíscopi, qui, a sancto Fabiáno Papa primus ejúsdem civitátis Epíscopus ordinátus est, et multis clarus miráculis obdormívit in Dómino.
