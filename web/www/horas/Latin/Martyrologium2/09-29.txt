Tértio Kaléndas Octóbris
_
In monte Gargáno venerábilis memória beáti Michaélis Archángeli, quando ipsíus nómine ibi consecráta fuit Ecclésia, vili quidem facta schémate, sed cælésti præstans virtúte.
Antisiodóri sancti Fratérni, Epíscopi et Mártyris.
In Thrácia natális sanctórum Mártyrum Eutýchii, Plauti et Heracléæ.
In Pérside sanctórum Mártyrum Dadæ, e Sáporis Regis consanguíneis, Cásdoæ uxóris, et Gabdélæ fílii; qui, honóribus exúti ac váriis torméntis dilaniáti, tandem, post longos cárceres, gládio sunt animadvérsi.
In Arménia sanctárum Vírginum Rípsimis et Sociárum Mártyrum, sub Tiridáte Rege.
In Pérside sanctæ Gudéliæ Mártyris, quæ, cum plúrimos convertísset ad Christum, ac Solem et Ignem adoráre noluísset, ídeo, sub Sápore Rege, post multa torménta, cute cápitis detrácta, ligno affíxa, méruit obtinére triúmphum.
In Ponte Curvo, apud Aquínum, sancti Grimoáldi, Presbýteri et Confessóris.
In Palæstína sancti Quiríaci Anachorétæ.
