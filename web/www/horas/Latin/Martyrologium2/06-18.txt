Quartodécimo Kaléndas Júlii
_
Edéssæ, in Mesopotámia, sancti Ephræm, Diáconi Edesséni et Confessóris, qui, post multos labóres pro Christi fide suscéptos, doctrína et sanctitáte conspícuus, sub Valénte Imperatóre quiévit in Dómino, et a Benedícto Papa Décimo quinto Doctor Ecclésiæ universális est declarátus.
Romæ, via Ardeatína, natális sanctórum Mártyrum Marci et Marcelliáni fratrum, qui, in persecutióne Diocletiáni, a Júdice Fabiáno tenti et ad stípitem alligáti, in pédibus clavos acútos accepérunt; cumque non cessárent laudáre Christum, lánceis per látera transfíxi sunt, et cum glória martýrii ad sidérea regna migrárunt.
Patávii Sancti Gregórii Barbadíci, Venéti, Cardinális et Bergomátis primum, deínde Patávinæ diœcéseos Epíscopi, quem mira virtútum et pastorális sapiéntiæ laude conspícuum, Joánnes vigésimus tértius Sanctórum coróna insignívit. Ipsíus autem festum prídie hujus diéi celebrátur.
Málacæ, in Hispánia, sanctórum Mártyrum Cyríaci, et Paulæ Vírginis, qui, lapídibus óbruti, inter saxa cælo ánimas reddidérunt.
Trípoli, in Phœnícia, sancti Leóntii mílitis, qui, sub Hadriáno Prǽside, una cum Hypátio Tribúno et Theodúlo, quos convértit ad Christum, per acérba torménta pervénit ad corónam martýrii.
Eódem die sancti Æthérii Mártyris, qui, in persecutióne Diocletiáni, post ignes et álios cruciátus, gládio cæsus est.
Alexandríæ pássio sanctæ Marínæ Vírginis.
Burdígalæ sancti Amándi, Epíscopi et Confessóris.
Apud Saccam, in Sicília, sancti Calogéri Eremítæ, cujus sánctitas in energúmenis liberándis máxime effúlget.
Schonáugiæ, in Germánia, sanctæ Elísabeth Vírginis, ob monásticæ vitæ observántiam célebris.
