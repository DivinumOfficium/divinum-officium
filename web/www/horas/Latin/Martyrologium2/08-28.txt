Quinto Kaléndas Septémbris
_
Hippóne Régio, in Africa, natális sancti Augustíni Epíscopi, Confessóris et Ecclésiæ Doctóris exímii, qui, beáti Ambrósii Epíscopi ópera ad cathólicam fidem convérsus et baptizátus, eam advérsus Manichǽos aliósque hæréticos acérrimus propugnátor deféndit, multísque áliis pro Ecclésia Dei perfúnctus labóribus, ad prǽmia migrávit in cælum. Ejus relíquiæ, primo de sua civitáte propter bárbaros in Sardíniam advéctæ, et póstea a Rege Longobardórum Luitprándo Papíam translátæ, ibi honorífice cónditæ sunt.
Romæ item natális sancti Hermétis, viri illústris, qui (ut in Actis beáti Alexándri Papæ légitur), prius carceráli custódiæ mancipátus, deínde, cum áliis plúrimis, gládio cædénte, martýrium complévit, sub Aureliáno Júdice.
Venúsiæ, in Apúlia, pássio sanctórum Septimíni, Januárii et Felícis, qui, sanctórum Bonifátii et Theclæ fílii, a Valeriáno Júdice, sub Maximiáno Imperatóre, jussi sunt decollári. Ipsórum tamen ac reliquórum ex duodécim frátribus festívitas agitur Kaléndis Septémbris.
Briváte, apud Arvérnos, item pássio sancti Juliáni Mártyris, qui, cum esset beáti Ferréoli Tribúni comes et in hábitu militári occúlte Christo servíret, in persecutióne Diocletiáni, a milítibus tentus est, et, desécto gútture, morte horríbili necátus.
Constántiæ, in Germánia, sancti Pelágii Mártyris, qui sub Numeriáno Imperatóre et Evilásio Júdice, cápite amputátus, martýrii corónam accépit.
Salérni sanctórum Mártyrum Fortunáti, Caji et Anthis; qui, sub Diocletiáno Imperatóre et Leóntio Procónsule, decolláti sunt.
Constantinópoli sancti Alexándri Epíscopi, gloriósi senis; ob cujus oratiónem Arius, divíno judício damnátus, crépuit médius, et effúsa sunt víscera ejus.
Apud Sántonas, in Gállia, sancti Viviáni, Epíscopi et Confessóris.
Item sancti Móysis Æthíopis, qui, ex insígni latróne insígnis Anachorétæ, multos latrónes convértit et secum duxit ad monastérium.
