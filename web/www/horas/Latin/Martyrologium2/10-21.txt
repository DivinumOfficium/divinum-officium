Duodécimo Kaléndas Novémbris
_
In Cypro natális sancti Hilariónis Abbátis, cujus vitam, virtútibus atque miráculis plenam, sanctus Hierónymus scripsit. 
Apud Colóniam Agrippínam item natális sanctárum Ursulæ et Sociárum ejus; quæ, pro Christiána religióne et virginitátis constántia ab Hunnis interféctæ, martýrio vitam consummárunt, earúmque plúrima córpora fuérunt Colóniæ cóndita.
Apud Ostia Tiberína sancti Astérii, Presbýteri et Mártyris; qui (ut in passióne beáti Callísti Papæ légitur) sub Alexándro Imperatóre passus est.
Nicomedíæ natális sanctórum Dásii, Zótici, Caji et aliórum duodécim mílitum; qui, post divérsa torménta, in mare demérsi sunt.
Lugdúni, in Gállia, sancti Viatoris, qui éxstitit miníster beáti Justi, Lugdunénsis Epíscopi.
Maróniæ, prope Antiochíam, in Sýria, sancti Malchi Mónachi.
In castro Laudunénsi sanctæ Cilíniæ, matris beáti Remígii, Epíscopi Rheménsis.
