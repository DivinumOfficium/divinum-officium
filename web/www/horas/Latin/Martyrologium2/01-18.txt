Quintodécimo Kaléndas Februárii
_
Romæ pássio sanctæ Priscæ, Vírginis et Mártyris; quæ sub Cláudio Imperatóre, post multa torménta, martýrio coronáta est.
In Ponto natális sanctórum Mártyrum Moséi et Ammónii, qui, cum essent mílites, primo ad metálla damnáti sunt, ac novíssime igni tráditi.
Ibídem sancti Athenógenis, antíqui Theológi, qui, per ignem consummatúrus martýrium, hymnum lætus cecinit, quem et discípulis scriptum relíquit.
Turónis, in Gállia, sancti Volusiáni Epíscopi, qui, a Gothis captus, in exsílio spíritum Deo réddidit.
In monastério Lutrénsi, in Burgúndia, sancti Deícolæ Abbátis, qui, natióne Hibérnus, discípulus fuit beáti Columbáni.
Turónis, in Gállia, sancti Leobárdi reclúsi, qui mira abstinéntia et humilitáte refúlsit.
Novocómi sanctæ Liberátæ Vírginis.
Budæ, in Hungária, sanctæ Margarítæ, Vírginis, e régia Arpadénsium família, Ordinis sancti Domínici Moniális, virtúte castitátis et arctíssima pæniténtia insígnis, quam Pius Duodécimus, Póntifex Máximus, sanctárum Vírginum catálogo adscrípsit.
