Tértio Idus Mártii
_
Córdubæ, in Hispánia, sanctórum Mártyrum Ruderíci Presbýteri, et Salomónis.
Nicomedíæ natális sanctórum Mártyrum Macedónii, Patríciæ uxóris, et Modéstæ fíliæ.
Nicǽæ, in Bithýnia, sanctórum Mártyrum Theusétæ, ejúsque fílii Horris, Theodóræ, Nymphodóræ, Marci et Arábiæ; qui omnes pro Christo igni tráditi sunt.
Hermópoli, in Ægýpto, sancti Sabíni Mártyris, qui multa passus, tandem, projéctus in flumen, martýrium consummávit.
In Pérside sanctæ Christínæ, Vírginis et Mártyris.
Apud Camerínum sancti Ansovíni, Epíscopi et Confessóris.
In Thebáide deposítio sanctæ Euphrásiæ Vírginis.
Constantinópoli Translátio sancti Nicéphori, Epíscopi ejúsdem urbis et Confessóris; cujus corpus e Proconnéso, Propóntidis ínsula, ubi ipse quarto Nonas Júnii ob sanctárum Imáginum cultum exsul obíerat, Constantinópolim relátum est, atque a sancto illíus civitátis Epíscopo Methódio, honorífice in templo sanctórum Apostolórum sepúltum, hac ipsa recurrénte die, in qua olim idem Nicéphorus in exsílium fúerat deportátus.
