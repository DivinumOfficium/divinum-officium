Prídie Idus Septémbris
_
Festum sanctíssimi Nóminis beátæ Maríæ, quod Innocéntius Undécimus, Póntifex Máximus, ob insígnem victóriam de Turcis, ipsíus Vírginis præsídio, Vindobónæ in Austria reportátam, celebrári jussit.
In Bithýnia sancti Autónomi, Epíscopi et Mártyris; qui ex Itália, Diocletiáni Imperatóris persecutiónem declínans, illuc proféctus, ibi, cum plúrimos convertísset ad fidem, a furéntibus Gentílibus, dum sacra Mystéria perágeret, ad altáre mactátus est, et hóstia Christi efféctus.
Icónii, in Lycaónia, sancti Curónoti Epíscopi, qui sub Perénnio Prǽside, cápite truncátus, martýrii palmam accépit.
Alexandríæ natális sanctórum Mártyrum Hierónidis, Leóntii, Serapiónis, Selésii, Valeriáni et Stratónis, qui, sub Maximíno Imperatóre, ob confessiónem nóminis Christi, in mare sunt demérsi.
Meri, in Phrýgia, pássio sanctórum Mártyrum Macedónii, Theodúli et Tatiáni, qui, sub Juliáno Apóstata, ab Almáchio Prǽside, post ália torménta, super crates férreas ignítas pósiti, exsultántes martýrium complevérunt.
Apud Papíam sancti Juvéntii Epíscopi, de quo ágitur sexto Idus Februárii. Ipse, a beáto Hermágora, discípulo sancti Marci Evangelístæ, ad eam urbem, una cum sancto Syro, cujus memória recólitur quinto Idus Decémbris, diréctus est; et ambo, prædicántes illic Christi Evangélium et magnis virtútibus ac miráculis coruscántes, étiam vicínas urbes divínis opéribus illustrárunt, sicque in pontificáli honóre, glorióso fine, quievérunt in pace.
Lugdúni, in Gállia, deposítio sancti Sacerdótis Epíscopi.
Verónæ sancti Silvíni Epíscopi.
Anderláci, prope Bruxéllas, in Brabántia, sancti Guidónis Confessóris.
