Sexto Kaléndas Octóbris
_
Nicomedíæ natális sanctórum Mártyrum Cypriáni, et Justinæ Vírginis. Hæc, sub Diocletiáno Imperatóre et Eutólmio Prǽside, cum multa pro Christo pertulísset, ipsum quoque Cypriánum, qui erat magus et suis mágicis ártibus eam dementáre conabátur, ad Christiánam fidem convértit; cum quo póstea martýrium sumpsit. Eórum córpora, feris objécta, rapuérunt noctu quidam nautæ Christiáni, et Romam detulérunt; quæ, póstmodum in Basílicam Constantiniánam transláta, prope Baptistérium cóndita sunt.
Romæ sancti Callistráti Mártyris, et aliórum quadragínta novem mílitum; qui mílites, in persecutióne Diocletiáni Imperatóris, cum Callistrátus, insútus cúleo et in mare demérsus, divína ope evasísset incólumis, ad Christiánam religiónem convérsi sunt, et cum eo páriter martýrium subiérunt.
Bonónia; sancti Eusébii, Epíscopi et Confessóris.
Bríxiæ sancti Vigílii Epíscopi.
In agro Tusculáno beáti Nili Abbátis, qui fundátor monastérii Cryptæ Ferrátæ ac vir magnæ sanctitátis éxstitit.
Tiférni, in Umbria, sancti Amántii Presbýteri, virtúte miraculórum illústris.
Albani sancti Senatóris.
