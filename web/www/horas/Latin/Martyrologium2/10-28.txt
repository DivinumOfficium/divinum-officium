Quinto Kaléndas Novémbris
_
In Pérside natális beatórum Apostolórum Simónis Chananǽi, et Thaddǽi, qui et Judas dícitur. Ex ipsis autem Simon in Ægýpto, Thaddǽus in Mesopotámia Evangélium prædicávit; deínde, in Pérsidem simul ingréssi, ibi, cum innúmeram gentis illíus multitúdinem Christo subdidíssent, martýrium consummárunt.
Romæ sanctórum Mártyrum Anastásiæ senióris Vírginis, et Cyrílli. Ipsa Virgo, in persecutióne Valeriáni, sub Probo Præfécto, vínculis constrícta, cólaphis cæsa, igne et verbéribus est cruciáta, et, cum in confessióne Christi permanéret immóbilis, tandem, abscíssis mamíllis, evúlsis únguibus, déntibus comminútis, mánibus pedibúsque præcísis, truncáta cápite, tot passiónum ornáta monílibus migrávit ad Sponsum; Cyríllus autem, ei peténti aquam propínans, martýrium pro mercéde accépit.
Item Romæ sanctæ Cyríllæ Vírginis, quæ fília éxstitit sanctæ Tryphóniæ, et, sub Cláudio Príncipe, pro Christo juguláta est.
Apud Comum sancti Fidélis Mártyris, sub Maximiáno Imperatóre.
Mogúntiæ sancti Ferrútii Mártyris.
Meldis, in Gállia, sancti Farónis, Epíscopi et Confessóris.
Vercéllis sancti Honoráti Epíscopi.
