Undécimo Kaléndas Aprílis
_
Narbóne, in Gállia, natális sancti Pauli Epíscopi, Apostolórum discípuli, quem tradunt fuísse Sérgium Paulum Procónsulem. Hic, a beáto Apóstolo Paulo baptizátus, et ab eo, cum in Hispániam pérgeret, apud Narbónem relíctus, ibídem Episcopáli dignitáte donátus est; ibíque, prædicatiónis offício non ségniter expléto, clarus miráculis migrávit in cælum.
Tarracínæ, in Campánia, sancti Epaphrodíti, Apostolórum discípuli, qui a beáto Petro Apóstolo Epíscopus illíus civitátis ordinátus fuit.
Ancýræ, in Galátia, sancti Basilíi, Presbýteri et Mártyris, qui sub Juliáno Apóstata, gravíssimis cruciátibus afféctus, ánimam Deo réddidit.
Carthágine sancti Octaviáni Archidiáconi, et multórum míllium Mártyrum, qui, ob fidem cathólicam, a Wándalis cæsi sunt.
In Africa sanctórum Mártyrum Saturníni et aliórum novem.
In Galátia natális sanctárum Mártyrum Callinícæ et Basilíssæ.
Romæ sancti Zacharíæ Papæ, qui Dei Ecclésiam summa vigilántia gubernávit, et clarus méritis quiévit in pace.
Carthágine sancti Deográtias, Epíscopi Carthaginénsis, qui plúrimos, a Wándalis captívos ex Urbe ductos, redémit, aliísque sanctis opéribus célebris quiévit in Dómino.
Auximi, in Picéno, sancti Benvenúti Epíscopi.
Romæ sanctæ Leæ Víduæ, cujus virtútes et tránsitum ad Deum sanctus Hierónymus scribit.
