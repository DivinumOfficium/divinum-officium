Quinto Idus Júnii
_
Noménti, in Sabínis, natális sanctórum Mártyrum Primi et Feliciáni fratrum, sub Diocletiáno et Maximiáno Imperatóribus. Hi gloriósi Mártyres, cum longǽvam in Dómino vitam duxíssent, et nunc simul pária, nunc singillátim divérsa et exquisíta pertulíssent torménta, ambo tandem felícis pugnæ cursum, a Nomentáno Prǽside Promóto animadvérsi gládio, consummavérunt. Ipsórum autem Mártyrum córpora, póstea Romam transláta, in Ecclésia sancti Stéphani Protomártyris, in monte Cǽlio, honorífice collocáta sunt.
Agénni, in Gállia, pássio sancti Vincéntii, Levítæ et Mártyris, qui, ob Christi fidem, verbéribus diríssime cæsus et gládio decollátus est.
Apud Antiochíam sanctæ Pelágiæ, Vírginis et Mártyris, quam sancti Ambrósius et Joánnes Chrysostómus magnis éfferunt láudibus.
Syracúsis, in Sicília, sancti Maximiáni Epíscopi, cujus sanctus Gregórius Papa sǽpius méminit.
Andriæ, in Apúlia, sancti Richárdi, qui fuit primus ejúsdem civitátis Epíscopus, et miráculis cláruit.
In Ióna, Scótiæ ínsula, sancti Colúmbæ, Presbýteri et Abbátis.
Edéssæ, in Sýria, sancti Juliáni Mónachi, cujus præclára gesta sanctus Ephræm Diáconus scripsit.
