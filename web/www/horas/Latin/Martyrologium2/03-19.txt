Quartodécimo Kaléndas Aprílis
_
In Judǽa natális sancti Joseph, Sponsi beatíssimæ Vírginis Maríæ, Confessóris; quem Pius Nonus, Póntifex Máximus, votis et précibus ánnuens tótius cathólici Orbis, universális Ecclésiæ Patrónum declarávit.
Surrénti sanctórum Mártyrum Quincti, Quinctíllæ, Quartíllæ et Marci, cum áliis novem.
Nicomédiæ sancti Panchárii Románi, qui, sub Diocletiáno Imperatóre, in hujus grátiam Christum pro diis inánibus ejurávit, sed, matre ac soróre instántibus, ad veram fidem mox rédivit, et ob immótam in ea constántiam, nervis cæsus et cápite truncátus, martýrii corónam accépit.
Eódem die sanctórum Apollónii et Leóntii Episcopórum.
Gandávi, in Flándria, sanctórum Landoáldi, Presbýteri Románi, et Amántii Diáconi; qui, a sancto Martíno Papa ad prædicándum Evangélium missi, ambo apostólicum sibi commíssum opus fidéliter implevérunt, ac multis post óbitum sunt illustráti miráculis.
Apud Pinnénsem civitátem natális beáti Joánnis, magnæ sanctitátis viri; qui de Sýria ad Itáliam venit, atque ibi, constrúcto monastério, multórum servórum Dei per quátuor et quadragínta annos Pater éxstitit, et, clarus virtútibus, in pace quiévit.
