Tertiodécimo Kaléndas Augústi
_
Sancti Hierónymi Æmiliáni Confessóris, Congregatiónis Somáschæ Institutóris, cæléstis ómnium orphanórum ac derelíctæ juventútis Patróni; qui sexto Idus Februárii obdormívit in Dómino.
Antiochíæ pássio sanctæ Margarítæ, Vírginis et Mártyris.
In monte Carmélo sancti Elíæ Prophétæ.
In Judǽa natális beáti Joseph, qui cognominátus est Justus, quem Apóstoli cum beáto Matthía statuérunt ut locum apostolátus Judæ proditóris impléret; sed, cum sors cecidísset super Matthíam, ipse, nihilóminus prædicatiónis et sanctitátis offício insérviens, multámque pro fide Christi a Judǽis persecutiónem sústinens, victorióso fine quiévit. De quo étiam refértur quod venénum bíberit, et nihil ex hoc triste propter Dómini fidem pertúlerit.
Córdubæ, in Hispánia, sancti Pauli, Diáconi et Mártyris; qui, cum infidéles príncipes argúeret Mahuméticæ impietátis ac sævítiæ, et Christum constantíssime prædicáret, idcírco, eórum jussu necátus, ad prǽmia evolávit in cælum.
Damásci sanctórum Mártyrum Sabíni, Juliáni, Máximi, Macróbii, Cássiæ et Paulæ, cum áliis decem.
In Lusitánia sanctæ Wilgefórtis, Vírginis et Mártyris; quæ, pro Christiána fide ac pudicítia decértans, in cruce méruit gloriósum obtinére triúmphum.
Eódem die natális sanctórum Flaviáni Secúndi, Epíscopi Antiochéni, et Elíæ, Epíscopi Hierosolymitáni; qui, pro Sýnodo Chalcedónénsi ab Anastásio Imperatóre ambo in exsílium acti, victóres migrárunt ad Dóminum.
In pago Bononiénsi, in Gállia, sancti Vulmári Abbátis, admirándæ sanctitátis viri.
Tréviris sanctæ Sevéræ Vírginis.
