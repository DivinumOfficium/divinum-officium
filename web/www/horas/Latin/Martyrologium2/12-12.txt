Prídie Idus Decémbris
_
Alexandríæ sanctórum Mártyrum Epímachi et Alexándri, qui, sub Décio Imperatóre, cum fuíssent multo témpore in vínculis, atque, divérsis supplíciis affécti, perdurássent in fide, ígnibus tandem consúmpti sunt. Sanctus vero Epímachus, simul cum sancto Gordiáno Mártyre, festíva celebritáte cólitur sexto Idus Maji.
Romæ sancti Synésii Mártyris, qui, beáti Xysti Papæ Secúndi témpore ordinátus Lector, et, cum multos convertísset ad Christum, apud Aureliánum Imperatórem accusátus, martýrii corónam gládio percússus accépit.
Eódem die sanctórum Mártyrum Hermógenis, Donáti et aliórum vigínti duórum.
Tréviris sanctórum Mártyrum Maxéntii, Constántii, Crescéntii, Justíni et Sociórum; qui in persecutióne Diocletiáni, sub Rictiováro Prǽside, passi sunt.
Alexandríæ sanctárum Ammonáriæ Vírginis, Mercúriæ, Dionýsiæ et altérius Ammonáriæ. Harum prima, in persecutióne Décii, inaudítis tormentórum genéribus superátis, beátum vitæ finem, ferro cædénte, percépit; tres vero áliæ, cum Judex a féminis superári erubésceret, ac dubitáret, ne, eádem in illas exércens cruciaménta, viríli eárum étiam constántia vincerétur, statim jussæ sunt decollári.
