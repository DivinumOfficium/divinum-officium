Prídie Idus Júnii
_
Sancti Joánnis a sancto Facúndo, ex Eremitárum sancti Augustíni Ordine, Confessóris, qui migrávit in cælum prídie hujus diéi.
Romæ, via Aurélia, natális sanctórum Mártyrum Basílidis, Cýrini, Náboris et Nazárii mílitum, qui, in persecutióne Diocletiáni et Maximiáni, sub Aurélio Præfécto, ob Christiáni nóminis confessiónem, detrúsi in cárcerem et scorpiónibus laceráti, tandem cápite truncáti sunt.
Nicǽæ, in Bithýnia, sanctæ Antonínæ Mártyris, quæ, in eádem persecutióne, a Priscilliáno Prǽside jussa est fústibus cædi, suspéndi in equúleo, latéribus laniári et flammis incéndi, ac demum gládio necári.
Romæ, in Basílica Vaticána, sancti Leónis Papæ Tértii, cui érutos ab ímpiis óculos et præcísam linguam Deus mirabíliter restítuit.
In Thrácia sancti Olýmpii Epíscopi, qui, ab Ariánis sede pulsus, Conféssor occúbuit.
In Cilícia sancti Amphíonis Epíscopi, qui, témpore Galérii Maximiáni, Conféssor fuit egrégius.
In Ægýpto sancti Onúphrii Anachorétæ, qui in vasta erémo sexagínta annis vitam religióse perégit, et, magnis virtútibus ac méritis clarus, migrávit in cælum. Ipsíus vero insígnia gesta Paphnútius Abbas conscrípsit.
