Tertiodécimo Kaléndas Novémbris
_
Sancti Joánnis Cántii, Presbýteri et Confessóris, qui nono Kaléndas Januárii obdormívit in Dómino.
In Aviénsi civitáte, prope Aquilam, in Vestínis, natális beáti Máximi, Levítæ et Mártyris; qui, patiéndi desidério, inquiréntibus se persecutóribus palam osténdit, et, post responsiónis constántiam, equúleo suspénsus ac tortus, deínde fústibus cæsus, ad últimum, e sublími loco præcipitátus, occúbuit.
Agénni, in Gállia, sancti Caprásii Mártyris, qui, cum rábiem persecutiónis declínans latéret in spelúnca, tandem, áudiens quáliter beáta Fides Virgo pro Christo agonizáret, índeque animátus ad tolerántiam passiónum, orávit ad Dóminum, ut, si eum glória martýrii dignum judicáret, ex lápide spelúncæ limpidíssima aqua manáret; quod cum Dóminum præstitísset, secúrus ad áream certáminis properávit, et palmam martýrii, sub Maximiáno Imperatóre, fórtiter dimicándo proméruit.
Antiochíæ sancti Artémii, Ducis Augustális, qui, sub Constantíno Magno præcláris milítiæ honóribus functus, a Juliáno Apóstata, quem sævítiæ in Christiános argúerat, fústibus cædi, aliísque torméntis afflígi, ac demum cápite truncári jubétur.
Constantinópoli sancti Andréæ Creténsis Mónachi, qui ob cultum sacrárum Imáginum, sub Constantíno Coprónymo, sǽpius verberátus, tandem, amputáto áltero pede, réddidit spíritum.
Colóniæ Agrippínæ pássio sanctárum Vírginum Marthæ et Saulæ, cum áliis plúribus.
Apud Nabántiam, in Lusitánia, sanctæ Irénes, Vírginis et Mártyris; cujus corpus honorífice sepúltum fuit in óppido Scálabi, quod ipsíus Sanctæ nómine insignítum inde permánsit.
Alsóntiæ, in território Rheménsi, sancti Sindúlphi, Presbýteri et Confessóris.
Apud Mindam, in Germánia, Translátio sancti Feliciáni, Epíscopi Fulginátis et Mártyris; cujus ibi depósita fuit sacrárum pars reliquiárum, quæ in Germániam advéctæ sunt ex Umbriæ civitáte Fulgíneo, ubi ipse nono Kaléndas Februárii passus quondam fúerat.
Lutétiæ Parisiórum item Translátio sanctórum Mártyrum Geórgii Diáconi, et Aurélii, ex urbe Hispániæ Córduba, in qua olim, una cum áliis tribus Sóciis, ambo martýrium compléverant sexto Kaléndas Augústi.
