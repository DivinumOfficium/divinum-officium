Undécimo Kaléndas Septémbris
_
Festum Immaculáti Cordis beátæ Vírginis Maríæ.
Romæ, via Ostiénsi, natális sancti Timóthei Mártyris, qui, a Præfécto Urbis Tarquínio tentus, et longa cárceris custódia macerátus, et, cum sacrificáre idólis noluísset, tértio cæsus et gravíssimis supplíciis attrectátus, ad últimum decollátus est.
In Portu Románo sancti Hippólyti Epíscopi, eruditióne claríssimi, qui, sub Alexándro Imperatóre, ob præcláram fídei confessiónem, mánibus pedibúsque ligátis in altam fóveam, aquis plenam, præcipitátus, martýrii palmam accépit; cujus corpus apud eúndem locum a Christiánis sepúltum fuit.
Augustodúni sancti Symphoriáni Mártyris, qui, témpore Aureliáni Imperatóris, cum sacrificáre nollet idólis, primo verbéribus afflíctus est, deínde cárceri mancipátus; atque ad últimum, cæso cápite, martýrium consummávit.
Tudérti, in Umbria, natális sancti Philíppi Benítii, Confessóris, Florentíni, qui Ordinis Servórum beátæ Maríæ Vírginis éxstitit propagátor et exímiæ humilitátis vir; atque a Cleménte Décimo, Pontífice Máximo, Sanctórum número adscríptus est. Ipsíus autem festívitas sequénti die celebrátur.
Romæ sancti Antoníni Mártyris, qui, cum se Christiánum líbera voce faterétur, senténtia capitáli a Júdice Vitéllio damnátus est, et a Rufino Presbýtero via Aurélia sepúltus.
Tarsi, in Cilícia, commemorátio sanctórum Athanásii, Epíscopi et Mártyris, Anthúsæ, nóbilis féminæ, quam ipse baptizáverat, ac simul Charísii et Neóphyti Mártyrum, ejúsdem Anthúsæ servórum, qui sub Valeriáno Imperatóre passi sunt.
In Portu Románo sanctórum Mártyrum Martiális, Saturníni, Epictéti, Maprílis et Felícis, cum Sóciis eórum.
Nicomedíæ pássio sanctórum Agathoníci, Zótici et Sociórum Mártyrum, sub Maximiáno Imperatóre et Eutólmio Prǽside.
Rhemis, in Gállia, sanctórum Mártyrum Mauri et Sociórum.
In Hispánia sanctórum Mártyrum Fabriciáni et Philibérti.
Papíæ sancti Gunifórti Mártyris.
