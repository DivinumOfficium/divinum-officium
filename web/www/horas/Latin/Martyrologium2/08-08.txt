Sexto Idus Augústi
_
Sancti Joánnis Baptístæ-Maríæ Vianney, Presbýteri et Confessóris, cæléstis ómnium parochórum Patróni; cujus dies natális prídie Nonas mensis hujus recensétur.
Sanctórum Mártyrum Cyríaci Diáconi, Largi et Smarágdi, qui, cum áliis vigínti Sóciis, passi sunt décimo séptimo Kaléndas Aprílis. Eórum córpora, via Salária a Joánne Presbýtero sepúlta, sanctus Marcéllus Papa in prǽdium Lucínæ, via Ostiénsi, hoc die tránstulit; quæ póstea, in Urbem deláta, in Diaconía sanctæ Maríæ in via Lata fuérunt recóndita.
Anazárbi, in Cilícia, sancti Maríni senis, qui, sub Diocletiáno Imperatóre et Lýsia Prǽside, cæsus flagris, in ligno suspénsus ac laniátus, feris tandem objéctus intériit.
Item sanctórum Mártyrum Eleuthérii et Leónidæ, qui per ignem martýrium consummárunt.
In Pérside sancti Hormísdæ Mártyris, sub Sápore Rege.
Cýzici, in Hellespónto, sancti Æmiliáni Epíscopi, qui, pro sacrárum Imáginum cultu a Leóne Imperatóre multa passus, demum in exsílio vitam finívit.
In Creta sancti Myrónis Epíscopi, miráculis clari.
Viénnæ, in Gállia, sancti Sevéri, Presbýteri et Confessóris; qui ex India, Evangélii prædicándi causa, laboriósam peregrinatiónem suscépit, et, cum ad præfátam urbem devenísset, ingéntem Paganórum multitúdinem verbo et miráculis ad Christi fidem convértit.
