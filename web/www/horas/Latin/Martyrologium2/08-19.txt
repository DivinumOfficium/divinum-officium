Quartodécimo Kaléndas Septémbris
_
Cadómi, in Gállia, sancti Joánnis Eudes Confessóris, Missionárii Apostólici, Fundatóris Congregatiónis Presbyterórum Jesu et Maríæ necnon Ordinis Moniálium Dóminæ Nostræ a Caritáte, et promotóris litúrgici cultus erga Sacratíssima Christi ejúsque Genitrícis Corda; quem Pius Papa Undécimus fastis Sanctórum adscrípsit.
Romæ Sancti Júlii, Senatóris et Mártyris; qui, Vitéllio Júdici tráditus et ab eo in cárcerem trusus, támdiu, jubénte Cómmodo Imperatóre, fústibus cæsus est, donec emítteret spíritum. Ipsíus autem corpus in cœmetério Calepódii via Aurélia, sepúltum fuit.
Anágniæ sancti Magni Epíscopi et Mártyris, qui in persecutióne Décii necátus est.
In Cilícia natális sancti Andréæ Tribúni et Sociórum mílitum; qui, victória de Persis divínitus adépta, ad fidem Christi convérsi, et hoc nómine accusáti, sub Maximiáno Imperatóre in angústiis Tauri montis ab exércitu Seléuci Prǽsidis trucidáti sunt.
In Palæstína sancti Timóthei Mártyris, qui in persecutióne Diocletiáni sub Urbáno Prǽside, post multa superáta supplícia, lento igne combústus est.  Passi sunt étiam ibídem Thecla et Agápius: illa feris expósita, eárum déntibus laniáta transívit ad Sponsum: Agápius vero, plúrima torménta perpéssus, ad majóra certámina fuit dilátus.
Romæ sancti Xysti Tértii, Papæ et Confessóris.
Apud castrum Bríncolam, in Província, deposítio sancti Ludovíci, ex Ordine Minórum, Epíscopi Tolosáni, vitæ sanctitáte et miráculis clari; cujus corpus, inde Massíliam translátum, in Ecclésia Fratrum Minórum honorífice cónditum fuit, ac póstea Valéntiam, in Hispánia, devéctum est, atque in cathedráli Ecclésia collocátum.
In pago Sigistérico, in Gállia, beáti Donáti, Presbýteri et Confessóris; qui, ab ipsis usque infántiæ rudiméntis mira Dei grátia prǽditus, anachoréticam vitam multis annis exégit, et miraculórum glória clarus migrávit ad Christum.
In território Bituricénsi sancti Mariáni Confessóris, cujs virtútes et mirácula beátus Gregórius, Turonénsis Epíscopus, magnis láudibus celebravit.
Mántuæ sancti Rufíni Confessóris.
Norimbérgæ sancti Sebáldi Eremítæ, virtútibus et miráculis præclári, qui Sanctórum catálogo a Martíno Papa Quinto adjéctus est.
