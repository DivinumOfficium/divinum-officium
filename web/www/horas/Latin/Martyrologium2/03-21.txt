Duodécimo Kaléndas Aprílis
_
In monte Cassíno natális sancti Benedícti Abbátis, qui in Occidénte fere collápsam Monachórum discíplinam restítuit ac mirífice propagávit; cujus vitam, virtútibus et miráculis gloriósam, beátus Gregórius Papa conscrípsit.
Cátanæ, in Sicília, sancti Birilli, qui, a beáto Petro ordinátus Epíscopus, ibídem, cum multos Gentílium convertísset ad fidem, in última senectúte quiévit in pace.
Alexandríæ commemorátio sanctórum Mártyrum, qui, sub Constántio Imperatóre et Præfécto Philágrio, irruéntibus Ariánis et Gentílibus in Ecclésias, in die Parascéves cæsi sunt.
Eódem die sanctórum Mártyrum Philémonis et Domníni.
Alexandríæ beáti Serapiónis, Anachorétæ et Epíscopi Thmúeos, magnárum virtútum viri; qui, Arianórum furóre in exsílium actus, Conféssor migrávit ad Dóminum.
In território Lugdunénsi sancti Lupicíni Abbátis, cujus vita ob sanctitátis et miraculórum glóriam fuit illústris.
In loco Ranft, prope Sachseln, in Helvétia, sancti Nicolái de Flüe, patris famílias, dein Anachorétæ, arctíssima pæniténtia, et mundi contémptu insígnis, ab Helvétiis pater pátriæ appellati, quem Pius Papa Duodécimus Sanctórum fastis adscrípsit.
