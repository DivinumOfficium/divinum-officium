Sexto Kaléndas Júnii
_
Sancti Bedæ Venerábilis, Presbýteri, Confessóris et Ecclésiæ Doctóris; qui migrávit in cælum octávo Kaléndas Júnii.
Sancti Joánnis Primi, Papæ et Mártyris; cujus dies natális quintodécimo Kaléndas Júnii refértur, sed festívitas hac die, ob Translatiónem córporis ejus, potíssimum celebrátur.
Doróstori, in Mýsia inferióre, pássio beáti Júlii, qui, témpore Alexándri Imperatóris, cum esset veteránus et eméritæ milítiæ, comprehénsus est ab officiálibus, et Máximo Prǽsidi oblátus; quo præsénte, cum exsecrarétur idóla, et Christi nomen constantíssime confiterétur, capitáli senténtia punítus est.
In pago Atrebaténsi sancti Ranúlfi Mártyris.
Apud Soram sanctæ Restitútæ, Vírginis et Mártyris; quæ, sub Aureliáno Imperatóre et Agáthio Procónsule, fídei certámine suscépto, dǽmonum ímpetus, paréntum blandítias et tortórum sævítiam superávit, ac demum, cum áliis Christiánis, cápite truncáta, martýrio decoráta est.
Aráusicæ, in Gálliis, sancti Eutrópii Epíscopi, virtútibus atque miráculis illústris.
Herbípoli, in Germánia, sancti Brunónis, Epíscopi et Confessóris.
