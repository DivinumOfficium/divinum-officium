Kaléndis Augústi
_
Antiochíæ pássio sanctórum septem fratrum Machabæórum Mártyrum, qui, cum matre sua, passi sunt sub Antíocho Epipháne Rege. Eórum relíquiæ, Romam translátæ, in eádem Ecclésia sancti Petri ad Víncula cónditæ fuérunt.
Vercéllis natális sancti Eusébii, Epíscopi et Mártyris, qui, ob confessiónem fídei cathólicæ, a Constántio Príncipe Scythópolim, in Palæstína, et inde in Cappadóciam relegátus, póstmodum ad Ecclésiam suam revérsus, martýrium, persequéntibus Ariánis, passus est. Ipsíus autem memória étiam décimo octávo Kaléndas Januárii solémniter habétur, quo die fuit Epíscopus ordinátus; ejúsque festum recólitur décimo séptimo Kaléndas Januárii.
Nucériæ Paganórum, in Campánia, item natális sancti Alfónsi-Maríæ de Ligório, Fundatóris Congregatiónis a sanctíssimo Redemptóre nuncupátæ, Epíscopi sanctæ Agathæ Gothórum et Confessóris, zelo animárum, scriptis, verbo et exémplo insígnis; quem Summus Póntifex Gregórius Décimus sextus albo Sanctórum adscrípsit, et Pius Nonus Doctórem universális Ecclésiæ declarávit, et Pius Duodécimus ómnium Confessariórum ac Moralistárum cæléstem apud Deum Patrónum constítuit. Ipsíus vero festívitas sequénti die celebrátur.
Romæ, via Latína, sanctórum Mártyrum Boni Presbýteri, Fausti et Mauri, cum áliis novem; qui in Actis sancti Stéphani Papæ describúntur.
Item Romæ pássio sanctárum Vírginum Fídei, Spei et Caritátis, e sancta Sophía matre progenitárum, quæ, sub Hadriáno Príncipe, martýrii corónam adéptæ sunt.
Philadelphíæ, in Arábia, sanctórum Mártyrum Cyrílli, Aquilæ, Petri, Domitiáni, Rufi et Menándri, una die coronatórum.
Perge, in Pamphýlia, sanctórum Mártyrum Leóntii, Attii, Alexándri, et aliórum sex agricolárum; qui, in persecutióne Diocletiáni, sub Flaviáno Prǽside, decolláti sunt.
Gerúndæ, in Hispánia, natális sancti Felícis Mártyris, oui, post divérsa tormentórum génera, a Daciáno támdiu jussus est laniári, donec invíctum Christo spíritum rédderet.
In território Parisiénsi sancti Justíni Mártyris.
Viénnæ, in Gállia, sancti Veri Epíscopi.
Wintóniæ, in Anglia, sancti Ethelwóldi Epíscopi.
In pago Lisuíno, in Gállia, sancti Nemésii Confessóris.
Romæ, in Exquíliis, Dedicátio sancti Petri Apóstoli ad Víncula.
