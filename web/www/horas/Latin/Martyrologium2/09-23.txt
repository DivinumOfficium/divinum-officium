Nono Kaléndas Octóbris
_
Romæ sancti Lini, Papæ et Mártyris, qui, primus post beátum Petrum Apóstolum, Romanam Ecclésiam gubernávit, et, martýrio coronátus, sepúltus est in Vaticáno, prope eúndem Apóstolum.
Icónii, in Lycaónia, sanctæ Theclæ, Vírginis et Mártyris; quæ, a sancto Paulo Apóstolo ad fidem perdúcta, ignes ac béstias, sub Neróne Imperatóre, in Christi confessióne devícit; et, post plúrima ad multórum doctrínam superáta certámina, venit Seleucíam, ibíque requiévit in pace. Ipsam vero sancti Patres summis láudibus celebrárunt.
In Hispánia sanctárum mulíerum Xantíppæ et Polýxenæ, quæ fuérunt Apostolórum discípulæ.
In Africa sanctórum Mártyrum Andréæ, Joánnis, Petri et Antónii.
Ancónæ sancti Constántii, Ecclésiæ Mansionárii, miraculórum grátia conspícui.
In Campánia commemorátio beáti Sósii, Diáconi Misenátis, quem sanctus Epíscopus Januárius, cum de cápite illíus, Evangélium in Ecclésia legéntis, flammam vidéret exsúrgere, Mártyrem futúrum præannuntiávit; et, non post multos dies, ipse Sósius, cum esset annórum trigínta, cápitis detruncatióne martýrium cum eódem Epíscopo suscépit.
Sescíaci, in Constantiénsi Gálliæ território, item Commemorátio sancti Patérni, Epíscopi Abrincénsis et Confessóris; cujus dies natális sextodécimo Kaléndas Maji recólitur.
