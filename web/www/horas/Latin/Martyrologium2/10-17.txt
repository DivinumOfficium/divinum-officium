Sextodécimo Kaléndas Novémbris
_
Parédii, in diœscési Augustodunénsi, sanctæ Margarítæ Maríæ Alacóque, quæ, Ordinem Visitatiónis beátæ Maríæ Vírginis proféssa, exímiis in devotióne erga sacratíssimum Cor Jesu propagánda et público ejúsdem cultu provehéndo méritis excélluit; atque in sanctárum Vírginum album a Benedícto Papa Décimo quinto reláta fuit.
Antiochíæ natális sancti Herónis, qui fuit discípulus beáti Ignátii; atque, post eum factus Epíscopus, viam magístri pius imitátor est secútus, et pro commendáto sibi grege amátor Christi occúbuit. 
Eódem die pássio sanctórum Victóris, Alexándri et Mariáni. 
In Pérside sanctæ Maméltæ Mártyris, quæ, a cultu idolórum ad fidem Angélico mónitu convérsa, a Gentílibus lapidáta est et in profúndum lacum demérsa.
Aráusicæ, in Gálliis, sancti Floréntii Epíscopi, qui, multis clarus virtútibus, quiévit in pace.
