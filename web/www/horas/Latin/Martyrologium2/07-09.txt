Séptimo Idus Júlii
_
Romæ, ad Guttam júgiter manántem, natális sanctórum Mártyrum Zenónis, et aliórum decem míllium ac ducentórum trium.
Gortýnæ, in Creta, sancti Cyrílli Epíscopi, qui, in persecutióne Décii, sub Lúcio Prǽside, flammis est injéctus, et, cum ab igne, incénsis vínculis, illǽsus evasísset, ac stupóre tanti miráculi a Júdice dimíssus esset, rursus ab eódem, pro instánti et álacri fídei prædicatióne facta de Christo, comprehénsus et cápite plexus est.
Brilæ, in Hollándia, pássio novémdecim Mártyrum, Gorcomiénsium nuncupatórum; quorum ex número novem Sacerdótes ac duo Láici erant Fratres Minóres, quátuor Presbýteri sæculáres, duo Præmonstraténses, unus Reguláris Canónicus sancti Augustíni, et unus Dominicánus. Hi omnes, ob tuéndam Ecclésiæ Románæ auctoritátem et reálem Christi in Eucharístia præséntiam, a Calviniánis hæréticis vária ludíbria et torménta perpéssi, tandem, in trabem acti, agónem suum, adstríctis láqueo fáucibus, consummárunt; et a Pio Nono, Pontífice Máximo, inter sanctos Mártyres reláti sunt.
In civitáte Thora, apud lacum Velínum, item pássio sanctórum Anatóliæ et Audácis, sub Décio Imperatóre. Ex his Anatólia, Christi Virgo, postquam plúrimos per totam Picéni provínciam váriis languóribus afféctos curásset et in Christum credéntes fecísset, Júdicis Faustiniáni jussu divérsis pœnárum genéribus est vexáta, et, cum ab immísso serpénte líbera evádens Audácem convertísset ad fidem, novíssime, exténsis mánibus orans, gládio transverberáta est; Audax quoque, in custódiam tráditus, sine mora senténtia capitáli coronátur.
Alexandríæ sanctórum Mártyrum Patermúthii, Coprétis et Alexándri; qui sub Juliáno Apóstata cæsi sunt.
Mártulæ, in Umbria, sancti Bríctii Epíscopi, qui, sub Marciáno Júdice, ob confessiónem Dómini, multa passus est; ac tandem, cum magnam pópuli multitúdinem ad Christum convertísset, Conféssor in pace quiévit.
Tiférni, in Umbria, sanctæ Verónicæ de Juliánis Vírginis, in Urbaniénsis diœcésis óppido Mercatéllo natæ, Moniális e secúndo sancti Francísci Ordine ac Tifernátis ascetérii Abbatísse; quam, insígni patiéndi stúdio, ceterísque virtútibus, et cæléstibus charismátibus illústrem, Gregórius Papa Décimus sextus in sanctárum Vírginum collégium adscrípsit.
