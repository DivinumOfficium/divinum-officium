Tértio Kaléndas Augústi
_
Romæ sanctórum Mártyrum Abdon et Sennen Persárum, qui, sub Décio, caténis alligáti et Romam addúcti, pro Christi fide prius plumbátis cæsi sunt, deínde gládio interfécti.
Assísii, in Umbria, sancti Rufíni Mártyris.
Tubúrbi Lucernáriæ, in Africa, pássio sanctárum Vírginum Máximæ, Donatíllæ et Secúndæ; quarum duæ primæ, in persecutióne Valeriáni et Galliéni, acéto et felle potátæ, deínde plagis acérrimis cæsæ et equúlei extensióne cruciátæ, cratículis étiam exústæ et calce perfricátæ, póstmodum cum Secúnda, Vírgine duodécim annórum, ad béstias simul projéctæ, sed ab his intáctæ, novíssime gládio jugulátæ sunt.
Cæsaréæ, in Cappadócia, sanctæ Julíttæ Mártyris, quæ, cum bona sua, a quodam poténte sibi usurpáta, in judício repéteret, atque ille exceptiónem daret quod ut Christiána non debéret audíri, mox a Júdice jussa est thus idólis offérre, ut posset audíri. Quod illa constánter recúsans, in ignem conjécta est, sicque spíritum Deo réddidit; corpus autem a flamma remánsit illǽsum. Ejus præcláras laudes sanctus Basilíus Magnus egrégio encómio celebrávit.
Antisiodóri sancti Ursi, Epíscopi et Confessóris.
