Décimo octávo Kaléndas Januárii
_
Romæ sanctórum Mártyrum Irenǽi, Antónii, Theodóri, Saturníni, Victóris, et aliórum decem et septem, qui, in persecutióne Valeriáni, pro Christo passi sunt.
In Africa pássio sanctórum Faustíni, Lúcii, Cándidi, Cæliáni, Marci, Januárii et Fortunáti.
Ibídem sancti Valeriáni Epíscopi, qui, cum esset annórum plus octogínta, in persecutióne Wandálica, sub Rege Ariáno Genseríco, convéntus ab eo ut tráderet Ecclésiæ utensília, idque constánter renuísset, extra civitátem singuláris jussus est pelli; cumque præcéptum esset ut nullus eum neque in domo neque in agro dimítteret habitáre, multo témpore in strata pública nudo sub áere jácuit, et, in confessióne et defensióne cathólicæ veritátis, cursum beátæ vitæ complévit.
In território Aurelianénsi sancti Maximíni Confessóris.
Apud Ibéros, trans Pontum Euxínum, sanctæ Christiánæ ancíllæ, quæ miraculórum virtúte gentem illam, témpore Constantíni, ad Christi fidem perdúxit.
Vercéllis Ordinátio sancti Eusébii, Epíscopi et Mártyris.
