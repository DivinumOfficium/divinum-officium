Tértio Idus Júlii
_
Bambérgæ natális sancti Henríci Primi, Imperatóris Románorum et Confessóris, qui cum sancta Cunegúnde, uxóre sua, perpétuam virginitátem servávit, et sanctum Stéphanum, Hungarórum Regem, cum univérso fere ipsíus regno, ad fidem Christi suscipiéndam perdúxit. Ejus autem festívitas Idibus mensis hujus celebrátur.
In Palæstína sanctórum Joélis et Esdræ Prophetárum.
In Macedónia beáti Silæ, qui, cum esset unus de primis frátribus et ab Apóstolis ad Ecclésias Géntium, una cum Paulo et Bárnaba, destinátus, prædicatiónis offícium, grátia Dei plenus, instánter consummávit, atque, in passiónibus suis Christum claríficans, póstmodum requiévit.
Item sancti Serapiónis Mártyris, qui, sub Sevéro Imperatóre et Aquila Prǽside, per ignem pervénit ad corónam martýrii.
In ínsula Chio sanctæ Myrópis Mártyris, quæ sub Décio Imperatóre et Numeriáno Prǽside, véctibus contúsa, migrávit ad Dóminum.
In Africa sanctórum Confessórum Eugénii, Carthaginénsis Epíscopi, fide ac virtútibus gloriósi, et univérsi cleri ejúsdem Ecclésiæ, qui fere quingénti, vel eo ámplius, in persecutióne Wandálica, sub Ariáno Rege Hunneríco, cæde inediáque maceráti (inter quos plúrimi erant Lectóres infántuli), gaudéntes in Dómino, exsílio crudéli procul extrúsi sunt. Erant étiam nobilíssimi in eis Archidiáconus, nómine Salutáris, et Murítta, secúndus in offício ministrórum; qui, tértio Confessóres effécti, ambo glorióse in Christo, perseverántiæ título, illustráti sunt.
In Británnia minóre sancti Turiávi, Epíscopi et Confessóris, miræ simplicitátis et innocéntiæ viri.
