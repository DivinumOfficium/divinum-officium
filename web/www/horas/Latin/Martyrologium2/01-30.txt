Tértio Kaléndas Februárii
_
Sanctæ Martínæ, Vírginis et Mártyris, cujus dies natális Kaléndis Januárii recólitur.
Edéssæ, in Sýria, sancti Barsimǽi Epíscopi, qui, cum Gentíles plúrimos convertísset ad fidem et præmisísset ad corónam, eos secútus est, sub Trajáno, cum palma martýrii.
Antiochíæ pássio beáti Hippólyti Presbýteri, qui, decéptus aliquándiu schísmate Nováti, sed, operánte grátia Christi, corréctus, ad unitátem Ecclésiæ rédiit, pro qua et in qua póstea illústre martýrium consummávit. Hic, rogátus a suis quænam secta vérior esset, exsecrátus est dogma Nováti, et, eam fidem dicens esse servándam quam Petri Cáthedra custodíret, júgulum prǽbuit.
In Africa pássio sanctórum Mártyrum Feliciáni, Philippiáni et aliórum centum vigínti quátuor.
Item beáti Alexandrí, qui, in persecutióne Décii, comprehénsus est, ac, longǽvæ ætátis veneránda canítie et confessióne iteráta respléndens, inter carníficum torménta réddidit spíritum.
Edéssæ, in Sýria, sancti Barsis Epíscopi, dono curatiónum illústris; qui, a Valénte, Imperatóre Ariáno, in díssitas regiónes ob fidem cathólicam relegátus, ac tríplici mutatióne fatigátus exsílii, vitam finívit.
Hierosólymis natális sancti Matthíæ Epíscopi, de quo mira et plena fídei gesta narrántur; qui, sub Hadriáno, multa pro Christo perpéssus est, ac demum in pace quiévit.
Pápiæ sancti Armentárii, Epíscopi et Confessóris.
In Malbódio, Hannóniæ monastério, sanctæ Aldegúndis Vírginis, témpore Dagobérti Regis.
Vitérbii sanctæ Hyacínthæ de Mariscóttis Vírginis, ex tértio sancti Francísci Ordine Sanctimoniális, pæniténtia et caritáte insígnis; quam Pius Papa Séptimus Sanctis adscrípsit.
Medioláni sanctæ Savínæ, féminæ religiosíssimæ, quæ, ad sepúlcra sanctórum Nabóris et Felícis Mártyrum orans, obdormívit in Dómino.
In território Parisiénsi sanctæ Bathíldis Regínæ, sanctitáte et miraculórum glória præcláræ.
