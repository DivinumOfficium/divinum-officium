Décimo séptimo Kaléndas Februárii
_
Romæ, via Salária, natális sancti Marcélli Primi, Papæ et Mártyris; qui, ob cathólicæ fídei confessiónem, jubénte Maxéntio tyránno, primo cæsus est fústibus, deínde ad servítium animálium cum custódia pública deputátus, et ibídem, serviéndo indútus amíctu cilícino, defúnctus est.
Marróchii, in Africa, pássio sanctórum quinque Protomártyrum Ordinis Minórum, scílicet Berárdi, Petri atque Othónis Sacerdótum, Accúrsii et Adjúti Laicórum; qui, ob Christiánæ fídei prædicatiónem ac Mahuméticæ reprobatiónem legis, post vária torménta et ludíbria, a Saracenórum Rege, scissis gládio capítibus, enecáti sunt.
Rhinocolúræ, in Ægýpto, sancti Melæ Epíscopi, qui, sub Valénte exsílium et ália grávia pro fide cathólica passus, in pace quiévit.
Areláte, in Gállia, sancti Honoráti, Epíscopi et Confessóris; cujus vita tam doctrína quam miráculis fuit illústris.
Opitérgii, in Venetórum fínibus, sancti Titiáni, Epíscopi et Confessóris.
Fundis, in Látio, sancti Honoráti Abbátis, cujus méminit beátus Gregórius Papa.
In castro cui nomen Macériæ, ad Altéjam flúvium, in Gállia, sancti Furséi Confessóris, cujus corpus ad monastérium Perónæ póstmodum translátum est.
Romæ sanctæ Priscíllæ, quæ se súaque pio Mártyrum obséquio mancipávit.
