Quartodécimo Kaléndas Januárii
_
In Mauritánia sancti Timóthei Diáconi, qui ob Christi fidem, post diros cárceres, in ignem conjéctus, martýrium consummávit.
Alexandríæ beáti Nemésii Mártyris, qui, primo per calúmniam quasi latro Júdici delátus, eoque crímine absolútus, mox, in persecutióne Décii, Christiánæ religiónis nómine accusátus Æmiliáno Júdici; a quo, geminátis supplíciis excruciátus, cum latrónibus jussus est incéndi, Salvatóris déferens similitúdinem, qui una cum latrónibus pértulit crucem.
Nicǽæ, in Bithýnia, sanctórum Mártyrum Dárii, Zósimi, Pauli et Secúndi.
Nicomedíæ sanctórum Mártyrum Cyríaci, Paulílli, Secúndi, Anastásii, Syndímii et Sociórum.
Gazæ, in Palæstína, pássio sanctárum Meuris et Theæ.
Romæ deposítio sancti Anastásii Papæ Primi, viri ditíssimæ paupertátis et apostólicæ sollicitúdinis, quem (ut ait sanctus Hierónymus) diu Roma habére non méruit, ne orbis caput sub tali Epíscopo truncarétur; nam, haud multo post ejus óbitum, Roma a Gothis capta et dirépta fuit.
Antisiodóri sancti Gregórii, Epíscopi et Confessóris.
Aureliánis, in Gállia, sancti Adjúti Abbátis, prophético spíritu illústris.
Romæ sanctæ Faustæ, quæ fuit mater sanctæ Anastásiæ, ac nobilitáte et pietáte éxstitit insígnis.
Avenióne beáti Urbáni Papæ Quinti, qui, Sede Apostólica Romæ restitúta, Græcórum cum Latínis conjunctióne perfécta, infidélibus coércitis, de Ecclésia óptime méritus est. Ejus cultum pervetústum Pius Nonus, Póntifex Máximus, ratum hábuit et confirmávit.
