Quinto Kaléndas Octóbris
_
Ægéæ natális sanctórum Mártyrum Cosmæ et Damiáni fratrum, qui, in persecutióne Diocletiáni, post multa torménta, víncula et cárceres, post mare et ignes, cruces, lapidatiónem et sagíttas divínitus superátas, cápite plectúntur; cum quibus étiam referúntur passi tres eórum fratres germáni, id est Anthimus, Leóntius et Euprépius.
Lutétiæ Parisiórum item natális sancti Vincéntii a Paulo, Presbýteri et Confessóris, Congregatiónis Presbyterórum Missiónis et Puellárum Caritátis Fundatóris, viri apostólici et páuperum patris; quem Leo Décimus tértius, Póntifex Máximus, ómnium Societátum caritátis, in toto cathólico Orbe exsisténtium et ab eódem Sancto quomodólibet promanántium, cæléstem Patrónum apud Deum constítuit. Ipsíus tamen festívitas quartodécimo Kaléndas Augústi celebrátur.
Bybli, in Phœnícia, sancti Marci Epíscopi, qui et Joánnes a beáto Luca nominátur, atque fílius éxstitit illíus beátæ Maríæ, cujus memória tértio Kaléndas Júlii recensétur.
Medioláni sancti Caji Epíscopi, qui fuit discípulus beáti Bárnabæ Apóstoli; et, multa in Nerónis persecutióne passus, quiévit in pace.
Romæ sanctæ Epicháridis, mulíeris Senatóriæ, quæ, in eádem Diocletiáni persecutióne, plumbátis cæsa est atque gládio percússa.
Tudérti, in Umbria, sanctórum Mártyrum Fidéntii et Teréntii, sub eódem Diocletiáno.
Córdubæ, in Hispánia, sanctórum Mártyrum Adúlphi et Joánnis fratrum, qui, in persecutióne Arábica, pro Christo coronáti sunt; eorúmque animáta exémplo beáta Virgo Aurea, ipsorum soror, ad fidem redúcta, et ipsa póstmodum martýrium fórtiter súbiit quartodécimo Kaléndas Augústi.
Seduni, in Gállia, sancti Florentíni Mártyris, qui, una cum beáto Hilário, post abscissiónem linguæ, jussus est gládio feríri.
Ravénnæ sancti Aderíti, Epíscopi et Confessóris. 
Lutétiæ Parisiórum sancti Elzeárii Cómitis. 
In Hannónia sanctæ Hiltrúdis Vírginis.
