Nono Kaléndas Júnii
_
Antiochíæ natális sancti Mánahen, qui fuit Heródis Tetrárchæ collactáneus, atque, Doctor et Prophéta exsístens sub grátia novi Testaménti, in eádem urbe quiévit.
Item beátæ Joánnæ, uxóris Chusæ, procuratóris Heródis, quam Lucas Evangelísta commémorat.
In Portu Románo natális sancti Vincéntii Mártyris.
Nannéte, in Británnia minóre, beatórum Mártyrum Donatiáni et Rogatiáni fratrum, qui, sub Diocletiáno Imperatóre, pro constántia fídei, in cárcerem missi, et in equúleo suspénsi ac laniáti, deínde láncea militári confóssi, novíssime cápite præcísi sunt.
In Istria sanctórum Mártyrum Zoélli, Servílii, Felícis, Silváni et Dióclis.
Eódem die sanctórum Mártyrum Melétii, ducis exércitus, ac Sociórum ejus ducentórum et quinquagínta duórum mílitum; qui divérso mortis génere martýrium complevérunt.
Item sanctárum Mártyrum Susánnæ, Marciánæ et Palládiæ, eorúndem mílitum uxórum, quæ, una cum párvulis suis, confráctæ sunt.
Medioláni sancti Robustiáni Mártyris.
Bríxiæ sanctæ Afræ Mártyris, quæ sub Hadriáno Imperatóre passa est.
In monastério Lirinénsi, in Gállia, sancti Vincéntii Presbýteri, doctrína et sanctitáte conspícui.
Marróchii, in Africa, Beáti Joánnis de Prado, Sacerdótis ex Ordine Minórum et Mártyris; qui, in prædicatióne Evangélii, post víncula, cárceres, flagélla plúrimaque ália torménta, pro Christo fórtiter toleráta, per ignem martýrium consummávit.
Bonóniæ Translátio sancti Domínici Confessóris, témpore Gregórii Papæ Noni.
