Kaléndis Júnii
_
Sanctæ Angelæ Meríci Vírginis, ex tértio Ordine sancti Francísci; quæ fuit Institútrix Societátis Vírginum sanctæ Ursulæ, et ad accipiéndam corónam immarcescíbilem, sexto Kaléndas Februárii cælésti Sponso vocáta est.
Romæ sancti Juvéntii Mártyris.
Augustodúni sanctórum Reveriáni Epíscopi, et Pauli Presbýteri, cum áliis decem, qui, sub Aureliáno Príncipe, martýrio coronáti sunt.
Cæsaréæ, in Palæstína, beáti Pámphili, Presbýteri et Mártyris, viri admirándæ sanctitátis et doctrínæ, atque in páuperes munífici; qui, ob Christi fidem, in persecutióne Galérii Maximiáni, primum, sub Urbáno Prǽside, cruciátus et in cárcerem trusus, deínde, sub Firmiliáno, íterum revocátus ad pœnas, una cum áliis martýrium consummávit. Passi sunt étiam tunc Valens Diáconus, et Paulus, aliíque novem; quorum memória áliis diébus celebrátur.
In Cappadócia sancti Thespésii Mártyris, qui, sub Alexándro Imperatóre et Simplício Præfécto, post ália torménta, decollátus est.
In Ægýpto sanctórum Mártyrum Ischyriónis, ductóris mílitum, et aliórum quinque mílitum; qui, sub Diocletiáno Imperatóre, pro fide Christi, divérso mortis génere perémpti sunt.
Item sancti Firmi Mártyris, qui, in persecutióne Maximiáni, acerbíssimis plagis afféctus, lapídibus percússus, ac demum cápite cæsus est.
Perúsiæ sanctórum Mártyrum Felíni et Gratiniáni mílitum, qui, sub Décio, váriis torméntis cruciáti, martýrii palmam gloriósa morte percepérunt.
Bonóniæ sancti Próculi Mártyris, qui sub Maximiáno Imperatóre passus est.
Amériæ, in Umbria, sancti Secúndi Mártyris, qui sub Diocletiáno, in Tíberim projéctus, martýrium consummávit.
Apud Tiférnum, in Umbria, sancti Crescentiáni, mílitis Románi, qui, sub eódem Imperatóre, martýrio coronátus est.
In monastério Lirinénsi, in Gállia, sancti Caprásii Abbátis.
In monastério Onniénsi, apud Burgos, in Hispánia, sancti Enecónis, Abbátis Benedictíni, ob sanctitátis et miraculórum glóriam illústris.
Apud Montem Falcum, in Umbria, sancti Fortunáti Presbýteri, virtútibus et miráculis clari.
Tréviris sancti Simeónis Mónachi, qui a Benedícto Papa Nono in Sanctórum númerum relátus est.
