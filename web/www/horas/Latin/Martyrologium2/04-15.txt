Décimo séptimo Kaléndas Maji
_
Romæ sanctárum Basilíssæ et Anastásiæ, nobílium feminárum, quæ, cum essent Apostolórum discípulæ et constántes in fídei confessióne persísterent, sub Neróne Imperatóre, lingua pedibúsque præcísis, percússæ gládio, martýrii corónam adéptæ sunt.
Eódem die sanctórum Mártyrum Marónis, Eutychétis et Victoríni; qui, primo cum beáta Flávia Domitílla apud ínsulam Póntiam in Christi confessióne éxsules, póstmodum, sub Príncipe Nerva, liberáti, tandem, cum plúrimos ad fidem convertíssent, in persecutióne Trajáni, a Valeriáno Júdice váriis pœnis jussi sunt intérfici.
In Pérside sanctórum Mártyrum Máximi et Olympíadis, qui, sub Décio Imperatóre, fústibus et plumbátis cæsi sunt; et ad últimum cápita eórum sunt fústibus tunsa, donec ambo emítterent spíritum.
Ferentíni, in Hérnicis, sancti Eutýchii Mártyris.
Myræ, in Lýcia, sancti Crescéntis, qui per ignem martýrium consummávit.
In Thrácia sanctórum Mártyrum Theodóri et Pausilíppi, qui sub Hadriáno Imperatóre passi sunt.
