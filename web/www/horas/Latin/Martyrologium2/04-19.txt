Tertiodécimo Kaléndas Maji
_
Corínthi natális sancti Timónis, qui fuit unus de septem primis Diáconis. Hic primo apud Beroéam Doctor resédit, ac deínde, verbum Dómini disséminans, venit Corínthum; ibíque, a Judǽis et Græcis (ut tráditur) injéctus flammis, sed nihil læsus, demum, cruci affíxus, martýrium suum implévit.
Cantuáriæ, in Anglia, sancti Elphegi, Epíscopi et Mártyris.
Melitínæ, in Arménia, sanctórum Mártyrum Hermógenis, Caji, Expedíti, Aristoníci, Rufi et Gálatæ, qui omnes una die sunt coronáti.
Caucolíberi, in Hispánia Tarraconénsi, pássio sancti Vincéntii Mártyris.
Eódem die sanctórum Mártyrum Sócratis et Dionýsii, qui lánceis confóssi sunt.
Hierosólymis sancti Paphnútii Mártyris.
Romæ sancti Leónis Papæ Noni, virtútum et miraculórum laude insígnis.
Antiochíæ Pisídiæ sancti Geórgii Epíscopi, qui, ob sanctárum Imáginum cultum, exsul occúbuit.
In cœnóbio Laubiénsi, in Bélgio, sancti Ursmári Epíscopi.
Floréntiæ sancti Crescéntii Confessóris, qui fuit discípulus beáti Zenóbii Epíscopi.
