Quintodécimo Kaléndas Septémbris
_
Prænéste natális sancti Agapíti Mártyris, qui cum esset annórum quíndecim, et amóre Christi fervéret, jussu Aureliáni Imperatóris tentus, ac primo nervis crudis diutíssime cæsus, deínde sub Antíocho Præfécto gravióra supplícia passus; exínde cum ex præcépto Imperatóris leónibus objicerétur, et mínime læsus esset, gládio ministrórum coronándus percútitur.
Romæ beatórum Joánnis et Crispi Presbyterórum, qui in persecutióne Diocletiáni multa Sanctórum córpora officiosíssime sepeliérunt, quorum méritis et ipsi póstmodum sociáti, gáudia vitæ ætérnæ meruérunt.
Item Romæ sanctórum Mártyrum Hermæ, Serapiónis et Polyǽni, qui per angústa, saxósa et áspera loca raptáti, ánimas Deo reddidérunt.
In Illýrico sanctórum Mártyrum Flori et Lauri artis lapicidínæ, qui, consúmptis martýrio eórum magístris Próculo et Máximo, sub Licióne Prǽside post multa torménta in profúndum púteum sunt demérsi.
Myræ in Lýcia sanctórum Mártyrum Leónis et Juliánæ.
Metis in Gállia sancti Firmíni Epíscopi et Confessóris.
Romæ via Lavicána sanctæ Hélenæ matris Constantíni Magni piíssimi Imperatóris, qui primus Ecclésiæ tuéndæ atque amplificándæ exémplum céteris Princípibus prǽbuit.
