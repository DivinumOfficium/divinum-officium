Prídie Idus Februárii
_
Sanctórum septem Fundatórum Ordinis Servórum beátæ Maríæ Vírginis, Confessórum, quorum deposítio respectívis diébus recólitur. Quos autem in vita unus veræ fraternitátis spíritus sociávit, et indivísa post óbitum venerátio pópuli prosecúta est, eos Leo Décimus tértius, Póntifex Máximus, una páriter Sanctórum fastis accénsuit.
In Africa sancti Damiáni, mílitis et Mártyris.
Carthágine sanctórum Mártyrum Modésti et Juliáni.
Alexandríæ sanctórum Mártyrum Modésti et Ammónii infántum.
Barcinóne, in Hispánia, sanctæ Euláliæ Vírginis, quæ, témpore Diocletiáni Imperatóris, equúleum, úngulas flammásque perpéssa, demum, cruci affíxa, gloriósam martýrii corónam accépit.
Constantinópoli sancti Melétii, Epíscopi Antiochéni, qui, pro fide cathólica sæpe exsílium passus, demum in eádem urbe migrávit ad Dóminum. Ejus virtútes sanctus Joánnes Chrysóstomus et sanctus Gregórius Nyssénus summis láudibus celebrárunt.
Item Constantinópoli sancti Antónii Epíscopi, témpore Leónis sexti Imperatóris.
Verónæ sancti Gaudéntii, Epíscopi et Confessóris.
