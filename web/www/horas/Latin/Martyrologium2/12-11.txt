Tértio Idus Decémbris
_
Romæ sancti Dámasi Primi, Papæ et Confessóris; qui Apollinárem hæresiárcham damnávit, et Petrum, Epíscopum Alexandrínum, fugátum restítuit; multa étiam sanctórum Mártyrum córpora invénit, eorúmque memórias vérsibus exornávit.
Item Romæ pássio sancti Trasónis, qui, cum Christiános laborántes in thermis, aliísque opéribus públicis fatigátos, et in cárcere pósitos, de suis facultátibus áleret, jussu Maximiáni tentus est, et cum áliis duóbus, id est Pontiáno et Prætextáto, martýrio coronátus.
Ambiáni, in Gállia, sanctórum Mártyrum Victórici et Fusciáni, sub eódem Imperatóre, in quorum náribus et áuribus jussit Rictiovárus Præses immítti tarínchas, et clavis ardéntibus témpora transfígi, deínde óculos evélli, ac póstmodum eórum córpora jaculári; sicque, una cum sancto Gentiáno, eórum hóspite, capítibus amputátis, migravérunt ad Dóminum.
In Pérside sancti Bársabæ Mártyris.
In Hispánia sancti Eutýchii Mártyris.
Placéntiæ sancti Sabíni Epíscopi, miráculis clari.
Constantinópoli sancti Daniélis Stylítæ.
