Idibus Júlii
_
Sancti Henríci Primi, Imperatóris Románorum et Confessóris, cujus dies natális tértio Idus mensis hujus recensétur.
Lugdúni, in Gállia, deposítio sancti Bonaventúræ, Cardinális et Epíscopi Albanénsis, Confessóris et Ecclésiæ Doctóris, ex Ordine Minórum, doctrína et vitæ sanctitáte celebérrimi. Ipsíus tamen festívitas prídie hujus diéi recólitur.
Pápiæ sancti Felícis, Epíscopi et Mártyris.
In Portu Románo natális sanctórum Mártyrum Eutrópii, atque Zósimæ et Bonósæ sorórum.
Carthágine beáti Catulíni Diáconi, de cujus láudibus sanctus Augustínus sermónem ad pópulum hábuit, et sanctórum Januárii, Floréntii, Júliæ et Justæ Mártyrum; qui pósiti sunt in Basílica Fausti.
Alexandríæ sanctórum Mártyrum Philíppi, Zenónis, Narséi et decem infántum.
In ínsula Ténedo sancti Abudémii Mártyris, qui sub Diocletiáno passus est.
Sebáste, in Arménia, sancti Antíochi médici, qui, sub Hadriáno Prǽside, cápite obtruncátus est; cumque ex eo lac pro sánguine manáret, Cyriácus cárnifex, convérsus ad Christum, et ipse martýrium súbiit.
Nísibi, in Mesopotámia, natális sancti Jacóbi, ejúsdem urbis Epíscopi, magnæ sanctitátis viri. Hic, miráculis et eruditióne clarus, unus fuit, sub persecutióne Galérii Maximiáni, ex número Confessórum, qui in Nicǽna deínde Sýnodo perversitátem Aríi, Homoúsii oppositióne, damnárunt; cujus et sancti Alexándri Epíscopi oratióne ipse Aríus condígnam suæ iniquitátis mercedem, effúsis viscéribus, Constantinópoli recépit.
Neápoli, in Campánia, sancti Athanásii, ejúsdem civitátis Epíscopi, qui, ab ímpio nepóte Sérgio multa passus ac sede pulsus, tandem Vérulis, in Hérnicis, conféctus ærúmnis, migrávit in cælum, témpore Cároli Calvi.
Campi Salentinórum, in Apúlia, sancti Pompílii Maríæ Pirrótti, Confessóris, ex Ordine Clericórum Páuperum Matris Dei Scholárum Piárum, vita apostólica præclári, a Pio Undécimo, Pontífice Máximo, inter Sanctos reláti.
Panórmi Invéntio córporis sanctæ Rosáliæ, Vírginis Panormitánæ; quod, Urbáno Octávo Pontífice Máximo, repértum divínitus, Jubilǽi anno Sicíliam a peste liberávit.
