Octávo Kaléndas Mártii
_
Cáthedra sancti Petri Apóstoli, qua primum Romæ sedit.
Favéntiæ, in Æmília, natális sancti Petri Damiáni, Cardinális atque Epíscopi Ostiénsis et Confessóris, ex Ordine Camaldulénsi, doctrína et sanctitáte célebris, quem Leo Papa Duodécimus Doctórem universális Ecclésiæ declarávit. Ipsíus autem festum sequénti die celebrátur.
Salamínæ, in Cypro, sancti Aristiónis, qui (ut mox memorándus Pápias testátur) fuit unus de septuagínta duóbus Christi discípulis.
Hierápoli, in Phrýgia, beáti Pápiæ, ejúsdem civitátis Epíscopi, qui sancti Joánnis Senióris audítor, Polycárpi autem sodális fuit.
In Arábia commemorátio plurimórum sanctórum Mártyrum, qui, sub Galério Maximiáno Imperatóre, sævíssime cæsi sunt.
Alexandríæ sancti Abílii Epíscopi, qui, secúndus post beátum Marcum, factus ejúsdem civitátis Epíscopus, sacerdótium virtúte conspícuus ministrávit.
Viénnæ, in Gállia, sancti Paschásii Epíscopi, eruditióne et morum sanctitáte præclári.
Ravénnæ sancti Maximiáni, Epíscopi et Confessóris.
Cortónæ, in Túscia, sanctæ Margarítæ, ex tértio Ordine sancti Francísci; quæ admirábili pæniténtia et ubérrimis lácrimis máculas anteáctæ vitæ indesinénter abstérsit. Ipsíus corpus, mirabíliter incorrúptum, suávem spirans odórem et crebris miráculis clarum, ibídem magno cum honóre cólitur.
