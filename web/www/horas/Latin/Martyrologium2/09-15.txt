Décimo séptimo Kaléndas Octóbris
_
Festum Septem Dolórum beatíssimæ Vírginis Maríæ.
Romæ, via Nomentána, natális beáti Nicomédis, Presbýteri et Mártyris, qui, cum díceret compelléntibus se sacrificáre: « Ego non sacrífico nisi Deo omnipoténti, qui regnat in cælis », plumbátis diutíssime cæsus est, atque in eo torménto migrávit ad Dóminum.
Córdubæ, in Hispánia, sanctórum Mártyrum Emilæ Diáconi, et Jeremíæ, qui, in persecutióne Arábica, post longam cárceris maceratiónem, demum, cervícibus pro Christo abscíssis, martýrium complevérunt.
In território Cabillonénsi sancti Valeriáni Mártyris, quem Priscus Præses, suspénsum et gravi ungulárum laceratióne cruciátum, tandem, cum in Christi confessióne vidéret immóbilem ac læto ánimo in ejus láudibus permanéntem, gládio animadvérti præcépit.
Hadrianópoli, in Thrácia, sanctórum Mártyrum Máximi, Theodóri et Asclepiódoti; qui sub Maximiáno Imperatóre coronáti sunt.
Item sancti Porphýrii mimi, qui, coram Juliáno Apóstata, per jocum suscípiens baptísmum, Dei virtúte derepénte mutátur, et Christiánum se esse profitétur; ac mox, ipsíus Imperatóris mandáto secúri percússus, martýrio coronátur.
Eódem die sancti Nicétæ Gothi, qui ab Athanaríco Rege, ob cathólicam fidem, jussus est igne combúri.
Marcianópoli, in Thrácia, sanctæ Melitínæ Mártyris, quæ, sub Antoníno Imperatóre et Antíocho Prǽside, cum ad Gentílium fana semel et íterum ducta esset, atque idóla semper corruérent, ídeo suspénsa et laniáta est, ac demum cápite plexa.
Tulli, in Gállia, sancti Apri Epíscopi.
Item sancti Leobíni, Epíscopi Carnuténsis.
Lugdúni, in Gállia, sancti Albíni Epíscopi.
Eódem die deposítio sancti Aichárdi Abbátis.
In Gállia sanctæ Eutrópiæ Víduæ.
Génuæ sanctæ Catharínæ Víduæ, contémptu mundi et caritáte in Deum insígnis.
