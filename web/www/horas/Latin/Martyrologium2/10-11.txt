Quinto Idus Octóbris
_
Festum Maternitátis beátæ Maríæ Vírginis. 
Tarsi, in Cilícia, sanctárum mulíerum Zenáidis et Philoníllæ sorórum, quæ beáti Pauli Apóstoli consanguíneæ et in fide fuérunt discípulæ.
In pago Vilcassíno, in Gállia, pássio sanctórum Mártyrum Nicásii, qui erat Rotomagénsis Epíscopus, Quiríni Presbýteri, Scubículi Diáconi, et Piéntiæ Vírginis, sub Prǽside Fescenníno.
Vesontióne, in Gálliis, sancti Germáni, Epíscopi et Mártyris.
Item pássio sanctórum Anastásii Presbýteri, Plácidi, Genésii et Sociórum.
Tarsi, in Cilícia, natális sanctórum Mártyrum Tháraci, Probi et Androníci; qui, in persecutióne Diocletiáni, longo témpore cárceris squalóre afflícti, et tértio divérsis torméntis et supplíciis examináti, tandem, in confessióne Christi, abscíssis cervícibus, triúmphum glóriæ sunt adépti.
In Thebáide sancti Sármatæ, qui fuit discípulus beáti Antónii Abbátis, et a Saracénis pro Christo necátus est.
Ucétiæ, in Gállia Narbonénsi, sancti Firmíni, Epíscopi et Confessóris.
Calótii, in diœcési Asténsi, olim Papiénsi, sancti Alexándri Sauli, e Clericórum Regulárium sancti Pauli Congregatióne, Epíscopi et Confessóris; quem, génere, virtútibus, doctrína et miráculis clarum, Pius Décimus, Póntifex Máximus, Sanctórum fastis adscrípsit.
In monastério Achadh-boénsi, in Hibérnia, sancti Cánici, Presbýteri et Abbátis.
Lyræ, in Bélgio, deposítio sancti Gummári Confessóris.
Apud Rhédones, in Gállia, sancti Æmiliáni Confessóris.
Verónæ sanctæ Placídiæ Vírginis.
