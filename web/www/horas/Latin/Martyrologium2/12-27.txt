Sexto Kaléndas Januárii
_
Apud Ephesum natális sancti Joánnis, Apóstoli et Evangelístæ, qui, post Evangélii scriptiónem, post exsílii relegatiónem et Apocalýpsim divínam, usque ad Trajáni Príncipis témpora persevérans, tótius Asiæ fundávit rexítque Ecclésias, ac tandem, conféctus sénio, sexagésimo octávo post passiónem Dómini anno mórtuus est, et juxta eándem urbem sepúltus.
Constantinópoli sanctórum Confessórum Theodóri et Theóphanis fratrum, qui, a puerítia in Palæstinénsi sancti Sabbæ monastério nutríti, cum póstea pro sanctárum Imáginum cultu advérsus Leónem Arménum strénue decertárent, ejus jussu verbéribus affécti sunt et exsílio relegáti. Sed, eódem Leóne mórtuo, rursus Theóphilo Imperatóri, qui eádem impietáte detinebátur, constánter resisténtes, verbéribus íterum cæsi et in exsílium pulsi sunt, ubi Theodórus in cárcere exspirávit. Theóphanes vero, pace demum Ecclésiæ réddita, factus est Nicǽnæ civitátis Epíscopus, et confessiónis glória præclárus quiévit in Dómino.
Alexandríæ sancti Máximi Epíscopi, qui satis clarus et insígnis título confessiónis efféctus est.
Constantinópoli sanctæ Nicáretes Vírginis, quæ, sub Arcádio Imperatóre, cláruit sanctitáte.
