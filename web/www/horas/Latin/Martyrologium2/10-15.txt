Idibus Octóbris
_
Albæ, in Hispánia, sanctæ Terésiæ Vírginis, quæ Fratrum ac Sorórum Ordinis Carmelitárum arctióris observántiæ mater éxstitit et magístra.
Cracóviæ, in Polónia, natális sanctæ Hedwígis Víduæ, Polonórum Ducíssæ, quæ, páuperum obséquio dédita, étiam miráculis cláruit; et a Cleménte Quarto, Pontífice Máximo, Sanctórum número adscrípta est. Ipsíus autem festívitas sequénti die celebrátur.
Romæ, via Aurélia, sancti Fortunáti Mártyris.
In Borússia sancti Brunónis, Epíscopi Ruthenórum et Mártyris; qui, Evangélium in ea regióne prǽdicans, ab ímpiis tentus est, ac, mánibus pedibúsque præcísis, cápite truncátus.
Apud Colóniam Agrippínam natális sanctórum trecentórum Mártyrum, qui, in Maximiáni persecutióne, cursum sui agónis complevérunt.
Carthágine sancti Agiléi Mártyris, in cujus die natáli sanctus Augustínus tractátum de ipso ad pópulum hábuit.
Lugdúni, in Gállia, sancti Antíochi Epíscopi, qui, strénue administráto Pontíficii cúlmine ad quod assúmptus fúerat, regnum cæléste adéptus est.
Tréviris sancti Sevéri, Epíscopi et Confessóris.
Argentoráti sanctæ Auréliæ Vírginis.
In Germánia sanctæ Theclæ, Abbatíssæ et Vírginis, quæ, monastériis Kitzíngæ et Ochsenfúrti præpósita, multis cumuláta méritis in cælum migrávit.
