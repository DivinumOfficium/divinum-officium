Prídie Kaléndas Februárii
_
Augústæ Taurinórum sancti Joánnis Bosco, Confessóris, Societátis Salesiánæ ac Institúti Filiárum Maríæ Auxiliatrícis Fundatóris, animárum zelo et fídei propagándæ conspícui, quem Pius Papa Undécimus Sanctórum fastis adscrípsit.
Romæ, via Portuénsi, sanctórum Mártyrum Cyri et Joánnis, qui, pro confessióne Christi, post multa torménta, cápite truncáti sunt.
Alexandríæ natális sancti Metráni Mártyris, qui, sub Décio Imperatóre, cum ad jussiónem Paganórum nollet ímpia verba proférre, hi totum ejus corpus fústibus collisérunt, vultúmque et óculos præacútis cálamis terebrántes, cum cruciátibus expulérunt ipsum extra urbem, ibíque lapídibus oppréssum interemérunt.
Ibídem sanctórum Mártyrum Saturníni, Thyrsi et Victóris.
Item Alexandríæ sanctórum Mártyrum Tharsícii, Zótici, Cyríaci et Sociórum.
Cýzici, in Hellespónto, sanctæ Tryphǽnæ Mártyris, quæ, plúrimis torméntis superátis, a tauro demum necáta, martýrii palmam proméruit.
Mútinæ sancti Geminiáni Epíscopi, miraculórum glória conspícui.
In Província Mediolanénsi sancti Júlii, Presbýteri et Confessóris, témpore Imperatóris Theodósii.
Neápoli sancti Francísci Xavérii-Maríæ Biánchi, Confessóris, Clérici Reguláris sancti Pauli, signis, donis cæléstibus et admirábili patiéntia illústris, quem Pius Papa Duodécimus ad suprémos honóres Sanctórum éxtulit.
Romæ sanctæ Marcéllæ Víduæ, cujus præcláras laudes beátus Hierónymus scripsit.
Item Romæ Beátæ Ludovícæ Albertóniæ, Víduæ Románæ, ex tértio Ordine sancti Francísci, virtútibus claræ.
Eódem die Translátio sancti Marci Evangelístæ, cum sacrum ejus corpus ex Alexandría, a bárbaris tunc occupáta, Venétias allátum, ibídem in majóri Ecclésia, ejus nómine consecráta, honorificentíssime cónditum fuit.
