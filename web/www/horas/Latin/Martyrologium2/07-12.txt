Quarto Idus Júlii
_
In monastério Passiniáno, prope Floréntiam, sancti Joánnis Gualbérti Abbátis, qui fuit Institútor Ordinis Vallis Umbrósæ.
Laudæ, in Insúbria, sanctórum Mártyrum Nabóris et Felícis, qui, in persecutióne Maximiáni, post vária torménta, cápitis decollátióne martýrium complevérunt; eorúmque córpora a beáta Savina Mediolánum advécta sunt, ibíque honorífice sepúlta.
In Cypro beáti Jásonis, qui fuit unus ex antíquis Christi discípulis.
Lucæ, in Túscia, beáti Paulíni, qui a sancto Petro Apóstolo primus ejúsdem civitátis Epíscopus est ordinátus; et, sub Neróne, ad radíces montis Pisáni, post multos agónes, martýrium suum cum áliis Sóciis consummávit.
Aquiléjæ natális sancti Hermágoræ, qui éxstitit discípulus beáti Marci Evangelístæ, et primus ejúsdem civitátis Epíscopus. Hic, inter mirácula sanitátum, et prædicatiónis instántiam, ac populórum conversiónem, plúrima pœnárum génera expértus, tandem, una cum Diácono suo Fortunáto, capitáli supplício perpétuum méruit obtinére triúmphum.
Eódem die pássio sanctórum Procli et Hilariónis, qui, sub Trajáno Imperatóre et Máximo Prǽside, per acerbíssima torménta ad palmam martýrii pervenérunt.
Toléti, in Hispánia, sanctæ Marciánæ, Vírginis et Mártyris; quæ pro fide Christi, objécta béstiis atque a tauro discérpta, martýrio coronátur.
Apud Leontínos, in Sicília, sanctæ Epíphanæ, quæ sub Diocletiáno Imperatóre et Tertýllo Prǽside, ubéribus præcísis, réddidit spíritum.
Lugdúni, in Gállia, sancti Viventióli Epíscopi.
Bonóniæ sancti Paterniáni Epíscopi.
