[Ant 1]
Sapientia * aedificavit sibi domum, excidit columnas septem, subdidit sibi gentes, superborum et sublimium colla propria virtute calcavit.

[Versum 1]
V. Vespertina oratio ascendat ad te, Domine.
R. Et descendat super nos misericordia tua.

[Lectio1]
Incipiunt Parabolae Salomonis.
!Prov 1:1-6
1 Parabolae Salomonis, filii David, regis Israël,
2 ad sciendam sapientiam et disciplinam;
3 ad intelligenda verba prudentiae, et suscipiendam eruditionem doctrinae, justitiam, et judicium, et aequitatem:
4 ut detur parvulis astutia, adolescenti scientia et intellectus.
5 Audiens sapiens, sapientior erit, et intelligens gubernacula possidebit;
6 animadvertet parabolam et interpretationem, verba sapientum et aenigmata eorum.

[Responsory1]
R. In principio Deus antequam terram faceret, priusquam abyssos constitueret, priusquam produceret fontes aquarum.
* Antequam montes collocarentur, ante omnes colles generavit me Dominus.
V. Quando praeparabat caelos, aderam, cum eo cuncta componens.
R. Antequam montes collocarentur, ante omnes colles generavit me Dominus.

[Lectio2]
!Prov 1:7-14
7 Timor Domini principium sapientiae; Sapientiam atque doctrinam stulti despiciunt.
8 Audi, fili mi, disciplinam patris tui, et ne dimittas legem matris tuae:
9 ut addatur gratia capiti tuo, et torques collo tuo.
10 Fili mi, si te lactaverint peccatores, ne acquiescas eis;
11 si dixerint: Veni nobiscum, insidiemur sanguini; abscondamus tendiculas contra insontem frustra;
12 deglutiamus eum sicut infernus viventem, et integrum quasi descendentem in lacum;
13 omnem pretiosam substantiam reperiemus; implebimus domos nostras spoliis:
14 sortem mitte nobiscum, marsupium unum sit omnium nostrum:

[Responsory2]
R. Gyrum caeli circuivi sola, et in fluctibus maris ambulavi, in omni gente et in omni populo primatum tenui:
* Superborum et sublimium colla propria virtute calcavi.
V. Ego in altissimis habito, et thronus meus in columna nubis.
R. Superborum et sublimium colla propria virtute calcavi.

[Lectio3]
!Prov 1:15-19
15 Fili mi, ne ambules cum eis; prohibe pedem tuum a semitis eorum:
16 pedes enim illorum ad malum currunt, et festinant ut effundant sanguinem.
17 Frustra autem jacitur rete ante oculos pennatorum.
18 Ipsi quoque contra sanguinem suum insidiantur, et moliuntur fraudes contra animas suas.
19 Sic semitae omnis avari: animas possidentium rapiunt.

[Responsory3]
R. Emitte, Domine, sapientiam de sede magnitudinis tuae, ut mecum sit, et mecum laboret:
* Ut sciam quid acceptum sit coram te omni tempore.
V. Da mihi, Domine, sedium tuarum assistricem sapientiam.
R. Ut sciam quid acceptum sit coram te omni tempore.
&Gloria
R. Ut sciam quid acceptum sit coram te omni tempore.

[Lectio4]
Ex Tractatu sancti Ambrosii Episcopi in Psalmum centesimum decimum octavum.
!Serm. 5. vers. 6.
Initium esse sapientiae timorem Domini, dicit propheta. Quid est autem initium sapientiae, nisi saeculo renuntiare? Quia sapere saecularia, stultitia est. Denique sapientiam hujus mundi, stultitiam esse apud Deum, Apostolus dicit. Sed et ipse timor Domini, nisi secundum scientiam sit, nihil prodest, immo obest plurimum. Siquidem Judaei habent zelum Dei: sed quia non habent secundum scientiam, in ipso zelo et timore majorem contrahunt divinitatis offensam. Quod circumcidunt infantulos suos, quod sabbata custodiunt, timorem Dei habent: sed quia nesciunt legem spiritalem esse, circumcidunt corpus, non cor suum.

[Responsory4]
R. Da mihi, Domine, sedium tuarum assistricem sapientiam, et noli me reprobare a pueris tuis:
* Quoniam servus tuus sum ego, et filius ancillae tuae.
V. Mitte illam de sede magnitudinis tuae, ut mecum sit, et mecum laboret.
R. Quoniam servus tuus sum ego, et filius ancillae tuae.

[Lectio5]
Et quid de Judaeis dico? Sunt etiam in nobis qui habent timorem Dei, sed non secundum scientiam, statuentes duriora praecepta, quae non possit humana conditio sustinere. Timor in eo est, quia videntur sibi consulere disciplinae, opus virtutis exigere: sed inscitia in eo est, quia non compatiuntur naturae, non aestimant possibilitatem. Non sit ergo irrationabilis timor. Etenim vera sapientia a timore Dei incipit; nec est sapientia spiritalis sine timore Dei: ita timor sine sapientia esse non debet.

[Responsory5]
R. Initium sapientiae timor Domini:
* Intellectus bonus omnibus facientibus eum: laudatio ejus manet in saeculum saeculi.
V. Dilectio illius custodia legum est: quia omnis sapientia timor Domini.
R. Intellectus bonus omnibus facientibus eum: laudatio ejus manet in saeculum saeculi.

[Lectio6]
Basis quaedam verbi est timor sanctus. Sicut enim simulacrum aliquod in basi statuitur, et tunc majorem habet gratiam cum in basi statua fuerit collocata, standique accipit firmitatem: ita verbum Dei in timore sancto melius statuitur, fortius radicatur in pectore timentis Dominum: ne labatur verbum de corde viri, ne veniant volucres, et auferant illud de incuriosi et dissimulantis affectu.

[Responsory6]
R. Verbum iniquum et dolosum longe fac a me, Domine:
* Divitias et paupertatem ne dederis mihi, sed tantum victui meo tribue necessaria.
V. Duo rogavi te, ne deneges mihi antequam moriar.
R. Divitias et paupertatem ne dederis mihi, sed tantum victui meo tribue necessaria.
&Gloria
R. Divitias et paupertatem ne dederis mihi, sed tantum victui meo tribue necessaria.

[Responsory7]
R. Domine pater et Deus vitae meae, ne derelinquas me in cogitatu maligno: extollentiam oculorum meorum ne dederis mihi, et desiderium malignum averte a me Domine; aufer a me concupiscentiam,
* Et animo irreverenti et infrunito ne tradas me Domine.
V. Ne derelinquas me Domine, ne accrescant ignorantiae meae, nec multiplicentur delicta mea.
R. Et animo irreverenti et infrunito ne tradas me Domine.

[Responsory8]
@Tempora/Pent01-0:Responsory8
