[Rank]
Feria Secunda infra Hebdomadam I in Quadragesima;;Feria major;;2

[Rule]

[Lectio1]
Léctio sancti Evangélii secúndum Matthǽum
!Matt 25:31-46
In illo témpore: Dixit Jesus discípulis suis: Cum venerit Fílius hóminis in majestáte sua, et omnes Angeli cum eo, tunc sedébit super sedem majestátis suæ: et congregabúntur ante eum omnes gentes. Et réliqua.
_
Homilía sancti Augustíni Epíscopi
!Lib. de Fide et operibus. cap. 15 tom. 4. circa medium
Si mandatis non servatis, ad vitam veniri potest per solam fidem, quæ sine opéribus mortua est: illud deinde quómodo verum erit, quod eis, quos ad sinistram positurus est, dicet: Ite in ignem ætérnum, qui parátus est diabolo, et angelis ejus: nec íncrepat, quia in eum non credidérunt; sed quia bona ópera non fecérunt? Nam profecto, ne sibi quisquam de fide, quæ sine opéribus mortua est, promittat ætérnam vitam; proptérea omnes gentes segregatúrum se dixit, quæ permixtæ eisdem páscuis utebántur: ut appareat, eos illi dicturos: Dómine, quando te vídimus illa et illa patiéntem, et non ministrávimus tibi? qui in eum credíderant, sed bona operari non curáverant, tamquam de ipsa fide mortua ad vitam pervenirétur ætérnam.

[Responsory1]
@Tempora/Quad1-0:Responsory1

[Lectio2]
An forte ibunt in ignem ætérnum, qui ópera misericórdiæ non fecérunt: et non ibunt, qui aliena rapuérunt? vel corrumpéndo in se templum Dei, in seipsos immisericordes fuérunt: quasi ópera misericórdiæ prosint aliquid sine dilectióne, dicénte Apóstolo: Si distríbuam ómnia mea paupéribus, caritátem autem non hábeam, nihil mihi prodest? Aut diligat quisquam próximum sicut seípsum, qui non díligit seípsum? Qui enim díligit iniquitátem, odit ánimam suam.

[Responsory2]
@Tempora/Quad1-0:Responsory2

[Lectio3]
Neque illud dici hic póterit, in quo nonnulli seipsos sedúcunt, ignem ætérnum dictum, non ipsam combustiónem ætérnam. Per ignem quippe, qui æternus erit, transituros arbitrántur eos, quibus propter fidem mortuam per ignem promittunt salútem: ut videlicet ipse ignis æternus sit, combustio vero eórum, hoc est, operátio ignis, nos sit in eos æterna: cum et hoc prævidens Dóminus senténtiam suam conclúsit ita dicens: Sic ibunt illi in combustiónem ætérnam, justi autem in vitam ætérnam. Erit ergo æterna combustio, sicut ignis: et eos in illam ituros Véritas dicit, quorum non fidem, sed bona ópera defuisse declarávit.

[Responsory3]
@Tempora/Quad1-0:Responsory3

[Ant 2]
Veníte, benedícti * Patris mei, percípite regnum, quod vobis parátum est ab orígine mundi.

[Oratio 2]
Convérte nos, Deus, salutáris noster: et, ut nobis jejúnium quadragesimále profíciat, mentes nostras cæléstibus ínstrue disciplínis.
$Per Dominum.

[Ant 3]
Quod uni * ex mínimis meis fecístis, mihi fecístis, dicit Dóminus.

[Oratio 3]
Absólve, quǽsumus, Dómine, nostrórum víncula peccatórum: et, quidquid pro eis merémur, propitiátus avérte.
$Per Dominum.
