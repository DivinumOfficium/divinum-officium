[Ant 1]
Omnis sapiéntia * a Dómino Deo est, et cum illo fuit semper, et est ante ævum.

[Lectio1]
Incipit liber Sapiéntiæ
!Sap 1:1-4
1 Dilígite justítiam, qui judicátis terram, sentite de Dómino in bonitáte et in simplicitate cordis quærite illum; 
2 quóniam invenítur ab his qui non tentant illum, appáret autem eis qui fidem habent in illum. 
3 Perversæ enim cogitatiónes séparant a Deo, probáta autem virtus córripit insipiéntes;
4 quóniam in malévolam ánimam non introíbit sapiéntia, nec habitábit in corpore subdito peccatis.

[Responsory1]
@Tempora/081-0:Responsory1

[Lectio2]
!Sap 1:5-8
5 Spíritus enim sanctus disciplinæ effugiet fictum et auferet se a cogitatiónibus quæ sunt sine intelléctu et corripiétur a superveniénte iniquitáte. 
6 Benignus est enim spíritus sapiéntiæ et non liberábit malédicum a lábiis suis; quóniam renum illíus testis est Deus et cordis illíus scrutator est verus, et linguæ ejus auditor:
7 quóniam spíritus Dómini replevit orbem terrárum, et hoc quod continet ómnia, sciéntiam habet vocis. 
8 Propter hoc qui lóquitur iníqua non potest latére, nec præteriet illum corrípiens judícium.

[Responsory2]
@Tempora/081-0:Responsory2

[Lectio3]
!Sap 1:9-11
9 In cogitatiónibus enim ímpii interrogátio erit, sermónum autem illíus audítio ad Deum véniet ad correptiónem iniquitátum illíus; 
10 quóniam auris zeli audit ómnia, et tumultus murmuratiónum non abscondétur. 
11 Custodíte ergo vos a murmuratióne, quæ nihil prodest, et a detractióne párcite linguæ, quóniam sermo obscurus in vacuum non ibit, os autem quod mentítur occídit ánimam.

[Responsory3]
@Tempora/081-0:Responsory3

[Lectio4]
Ex libro Officiórum sancti Ambrósii Epíscopi
!Lib. 1. Cap. 28 et 29
Magnus justítiæ splendor, quæ aliis potius nata quam sibi, communitátem et societátem nostram ádjuvat, excelsitátem tenet, ut suo judício ómnia subjécta habeat, opem aliis ferat, pecúniam cónferat, offícia non abnuat, pericula suscipiat aliena. Quis non cúperet hanc virtútis arcem tenére, nisi prima avarítia infirmaret atque inflecteret tantæ virtútis vigórem? Etenim dum augere opes, aggregare pecúnias, occupare terras possessiónibus cupimus, præstare divítiis; justítiæ formam exuimus, beneficéntiam communem amittimus.

[Responsory4]
@Tempora/081-0:Responsory4

[Lectio5]
Quanta autem justítia sit, ex hoc intelligi potest, quod nec locis, nec persónis, nec tempóribus excipitur, quæ étiam hostibus reservátur: ut si constitútus sit cum hoste aut locus aut dies prælio, advérsus justítiam putétur aut loco præveníre aut témpore. Interest enim utrum áliquis pugna aliqua et conflictu gravi capiátur, an superiore grátia, vel aliquo eventu. Si ergo in bello justítia valet, quanto magis in pace servanda est?

[Responsory5]
@Tempora/081-0:Responsory5

[Lectio6]
Fundaméntum ergo est justítiæ fides. Justórum enim corda meditántur fidem: et qui se justus accusat, justítiam supra fidem cóllocat. Nam tunc justítia ejus appáret, si vera fateátur. Denique et Dóminus per Isaíam: Ecce, inquit, mitto lápidem in fundaméntum Sion: id est, Christum in fundaméntum Ecclésiæ. Fides enim ómnium Christus: Ecclésia autem quædam forma justítiæ est, commune jus ómnium: in commune orat, in commune operátur, in commune tentátur. Denique qui seípsum sibi ábnegat, ipse justus, ipse dignus Christo est. Ideo et Paulus fundaméntum pósuit Christum, ut supra eum ópera justítiæ locaremus, quia fides fundaméntum est.

[Responsory6]
@Tempora/081-0:Responsory6

[Responsory7]
@Tempora/081-0:Responsory7

[Responsory8]
@Tempora/Pent01-0:Responsory8
