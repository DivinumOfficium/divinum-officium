[Rank]
Feria Secunda infra Hebdomadam IV in Quadragesima;;Feria major;;3

[Rule]

[Lectio1]
Léctio sancti Evangélii secúndum Joánnem
!Joannes 2:13-25.
In illo témpore: Prope erat Pascha Judæórum, et ascéndit Jesus Jerosólymam: et invénit in templo vendéntes boves, et oves, et colúmbas. Et réliqua.
_
Homilía sancti Augustíni Epíscopi
!Tract. 10 in Joánnem, post init.
Quid audívimus, fratres? Ecce templum illud figura adhuc erat, et ejécit inde Dóminus omnes qui sua quærébant, qui ad núndinas vénerant. Et quæ ibi vendébant illi? Quæ opus habébant hómines in sacrifíciis illíus témporis. Novit enim caritas vestra, quod sacrifícia illi pópulo pro ejus carnalitate, et corde adhuc lapídeo, talia data sunt, quibus tenerétur, ne in idóla deflúeret: et immolábant ibi sacrifícia, boves, oves et columbas. Nostis, quia legistis.

[Responsory1]
R. Vos, qui transituri estis Jordanem, ædificate altáre Dómino 
* De lapidibus, quos ferrum non tetigit: et offérte super illud holocáusta, et hóstias pacificas Deo vestro.
V. Cumque intraveritis terram, quam Dóminus datúrus est vobis, ædificate ibi altáre Dómino.
R. De lapidibus, quos ferrum non tetigit: et offérte super illud holocáusta, et hóstias pacificas Deo vestro.

[Lectio2]
Non ergo magnum peccátum, si hoc vendébant in templo, quod emebátur ut offerétur in templo: et tamen ejécit inde illos. Quid si ibi ebriósos inveníret, quid fáceret Dóminus, si vendéntes ea quæ licita sunt, et contra justítiam non sunt (quæ enim honeste emúntur, non illícite vendúntur) éxpulit tamen, et non est passus domum oratiónis fíeri domum negotiatiónis?

[Responsory2]
R. Audi, Israël, præcepta Dómini, et ea in corde tuo quasi in libro scribe: 
* Et dabo tibi terram fluéntem lac et mel.
V. Observa ígitur, et audi vocem meam: et inimícus ero inimícis tuis.
R. Et dabo tibi terram fluéntem lac et mel.

[Lectio3]
Si negotiatiónis domus non debet fíeri domus Dei, potatiónis debet fíeri? Nos autem quando ista dicimus, strident déntibus suis advérsus nos: et consolátur nos Psalmus, quem audístis: Stridérunt in me déntibus suis. Nóvimus et nos audíre unde curemur: etsi ingeminántur flagélla Christo, quia flagellátur sermo ipsíus. Congregáta sunt, inquit, in me flagélla, et nesciebant. Flagellátus est flagellis Judæórum: flagellátur blasphemiis falsórum Christianórum: multíplicant flagélla Dómino Deo suo, et nesciunt. Faciámus nos, quantum ipse ádjuvat. Ego autem, cum mihi molésti essent, induébam me cilício, et humiliábam in jejúnio ánimam meam.

[Responsory3]
R. Sicut fui cum Moyse ita ero tecum, dicit Dóminus: 
* Confortare, et esto robustus: introduces pópulum meum ad terram lacte et melle manántem.
V. Noli timére, quóniam tecum sum: ad quæcúmque perréxeris, non dimittam te, neque derelínquam.
R. Confortare, et esto robustus: introduces pópulum meum ad terram lacte et melle manántem.
&Gloria
R. Confortare, et esto robustus: introduces populum meum ad terram lacte et melle manantem.

[Ant 2]
Auferte ista hinc, * dicit Dóminus: et nolíte fácere domum Patris mei domum negotiatiónis.

[Oratio 2]
Præsta, quǽsumus, omnípotens Deus: ut observatiónes sacras annua devotióne recoléntes, et córpore tibi placeámus, et mente.
$Per Dominum

[Ant 3]
Sólvite templum hoc, * dicit Dóminus; et post triduum reædificábo illud: hoc autem dicébat de templo corporis sui.

[Oratio 3]
Deprecatiónem nostram, quǽsumus, Dómine, benígnus exáudi: et, quibus supplicándi præstas afféctum, tríbue defensiónis auxílium.
$Per Dominum.
