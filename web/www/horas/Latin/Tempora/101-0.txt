[Ant 1]
Adapériat Dóminus * cor vestrum in lege sua et in præcéptis suis et fáciat pacem Dóminus Deus noster.

[Lectio1]
Incipit liber primus Machabæórum
!1 Mac 1:1-7
1 Et factum est, postquam percússit Alexánder Philíppi Mácedo, qui primus regnávit in Grǽcia, egréssus de terra Cethim, Dárium regem Persárum et Medórum, 
2 constituit prǽlia multa et obtínuit ómnium munitiónes et interfécit reges terræ,
3 et pertránsiit usque ad fines terræ et accépit spólia multitúdinis géntium, et síluit terra in conspéctu ejus. 
4 Et congregávit virtútem et exércitum fortem nimis, et exaltátum est et elevátum cor ejus,
5 et obtinuit regiónes géntium et tyránnos, et facti sunt illi in tribútum.
6 Et post hæc décidit in lectum, et cognóvit quia morerétur, 
7 et vocávit púeros suos nóbiles, qui secum erant nutríti a juventúte, et divísit illis regnum suum, cum adhuc víveret.

[Responsory1]
R. Adapériat Dóminus cor vestrum in lege sua et in præcéptis suis et fáciat pacem in diébus vestris:
* Concédat vobis salútem, et rédimat vos a malis.
V. Exáudiat Dóminus oratiónes vestras et reconciliétur vobis nec vos déserat in témpore malo.
R. Concédat vobis salútem, et rédimat vos a malis.

[Lectio2]
!1 Mac 1:8-11
8 Et regnávit Alexánder annis duódecim et mórtuus est. 
9 Et obtinuérunt púeri ejus regnum, unusquísque in loco suo,
10 et imposuérunt omnes sibi diademáta post mortem ejus, et fílii eórum post eos annis multis. Et multiplicáta sunt mala in terra.
11 Et éxiit ex eis radix peccátrix, Antíochus illústris, fílius Antíochi regis qui fúerat Romæ obses, et regnávit in anno centésimo trigésimo séptimo regni Græcórum.

[Responsory2]
R. Exáudiat Dóminus oratiónes vestras, et reconciliétur vobis nec vos déserat in témpore malo, 
* Dóminus, Deus noster.
V. Det vobis cor ómnibus, ut colátis eum et faciátis ejus voluntátem.
R. Dóminus, Deus noster.

[Lectio3]
!1 Mac 1:12-16
12 In diébus illis exiérunt ex Israël fílii iniqui et suasérunt multis dicéntes: Eámus et disponámus testaméntum cum géntibus, quæ circa nos sunt, quia, ex quo recéssimus ab eis, invenérunt nos multa mala.
13 Et bonus visus est sermo in óculis eórum.
14 Et destinavérunt áliqui de pópulo, et abiérunt ad regem, et dedit illis potestátem ut fácerent justítiam géntium;
15 et ædificavérunt gymnásium in Jerosólymis secúndum leges natiónum,
16 et fecérunt sibi præpútia et recessérunt a testaménto sancto, et juncti sunt natiónibus, et venumdáti sunt ut fácerent malum.

[Responsory3]
R. Congregáti sunt inimíci nostri, et gloriántur in virtúte sua: cóntere fortitúdinem illórum, Dómine, et dispérge illos: 
* Ut cognóscant quia non est álius qui pugnet pro nobis, nisi tu, Deus noster.
V. Dispérge illos in virtúte tua, et déstrue eos, protéctor noster, Dómine.
R. Ut cognóscant quia non est álius qui pugnet pro nobis, nisi tu, Deus noster.
&Gloria
R. Ut cognóscant quia non est álius qui pugnet pro nobis, nisi tu, Deus noster.

[Lectio4]
Ex libro Officiórum sancti Ambrósii Epíscopi
!Lib. 1, Cap. 40
Fortásse aliquos bellica defixos glória tenet, ut putent solam esse præliarem fortitúdinem; et ideo me ad ista deflexísse, quia illa nostris déforet. Quam fortis Jesus Nave, ut uno prælio quinque reges captos stérneret cum pópulis suis! Deinde cum advérsum Gabaonítas urgéret prǽlium, et vererétur ne nox impediret victoriam, magnitúdine mentis et fidei clamávit: Stet sol, et stetit, donec victoria consummarétur. Gedeon in trecentis viris de ingénti pópulo et acerbo hoste revéxit triumphum. Jonathas adoléscens virtútem magnam fecit in prælio.

[Responsory4]
R. Impetum inimicórum ne timuéritis: mémores estóte, quómodo salvi facti sunt patres nostri:
* Et nunc clamémus in cælum et miserébitur nostri Deus noster.
V. Mementóte mirabílium ejus, quæ fecit pharaóni et exercítui ejus in Mari Rubro.
R. Et nunc clamémus in cælum et miserébitur nostri Deus noster.

[Lectio5]
Quid de Machabǽis loquar? Sed prius de pópulo dicam patrum; qui cum essent paráti ad repugnándum pro templo Dei et pro legitimis suis, dolo hostium die lacessíti sábbati, maluérunt vulnéribus offerre nuda corpora, quam repugnare, ne violarent sábbatum. Itaque omnes læti se obtulérunt morti. Sed Machabæi considerántes quod hoc exemplo gens omnis posset perire, sábbato etiam, cum ipsi in bellum provocaréntur, ulti sunt innocéntium necem fratrum suórum. Unde póstea stimulátus rex Antíochus, cum bellum accenderet per duces suos Lysiam, Nicánorem, Gorgiam, ita cum Orientalibus suis et Assyriis attritus est copiis, ut quadragínta et octo míllia in médio campi a tribus míllibus prosternerentur.

[Responsory5]
R. Congregátæ sunt gentes in multitúdine, ut dímicent contra nos, et ignorámus quid ágere debeámus: 
* Dómine Deus, ad te sunt óculi nostri, ne pereámus.
V. Tu scis quæ cógitant in nos: quómodo potérimus subsístere ante fáciem illórum, nisi tu ádjuves nos?
R. Dómine Deus, ad te sunt óculi nostri, ne pereámus.

[Lectio6]
Virtútem ducis Judæ Machabǽi de uno ejus milite considerate. Namque Eleázarus, cum supereminéntem ceteris elephántem loríca vestítum régia adverteret, arbitrátus quod in eo esset rex, cursu cóncito in medium legiónis se prorúpit: et, abjecto clypeo, utráque manu interficiebat, donec perveníret ad bestiam, atque intrávit sub eam, et subjecto gládio interémit eam. Itaque cadens bestia oppressit Eleázarum, atque ita mórtuus est. Quanta ígitur virtus animi! primo, ut mortem non timéret; deinde, ut circumfusus legiónibus inimicórum, in confertos raperétur hostes, medium penetraret agmen, et contempta morte ferocior, abjecto clypeo, utráque manu vulnerátæ molem bestiæ subiret ac sustineret: post infra ipsam succéderet, quo plenióri feriret ictu; cujus ruina inclusus magis quam oppréssus, suo est sepúltus triumpho.

[Responsory6]
R. Tua est poténtia, tuum regnum, Dómine: tu es super omnes gentes:
* Da pacem, Dómine, in diébus nostris.
V. Creátor ómnium, Deus, terríbilis et fortis, justus et miséricors.
R. Da pacem, Dómine, in diébus nostris.
&Gloria
R. Da pacem, Dómine, in diébus nostris.

[Responsory7]
R. Refúlsit sol in clípeos aureos, et resplenduérunt montes ab eis: 
* Et fortitúdo géntium dissipáta est.
V. Erat enim exércitus magnus valde et fortis: et appropiávit Judas et exércitus ejus in prǽlio.
R. Et fortitúdo géntium dissipáta est.

[Responsory8]
@Tempora/Pent01-0:Responsory8
