[Rank]
Sabbato Quattuor Temporum Quadragesimæ;;Feria major;;2

[Rank1960]
Sabbato Quattuor Temporum Quadragesimæ;;Feria major;;3

[RankNewcal]
Sabbato infra Hebdomadam I in Quadragesima;;Feria major;;2

[Rule]

[Lectio1]
Lectio sancti Evangelii secundum Matthæum.
!Matt 17:1-9
In illo tempore: Assumpsit Jesus Petrum, et Jacobum, et Joannem fratrem ejus, et duxit illos in montem excelsum seorsum: et transfiguratus est ante eos. Et reliqua.
_
Homilia sancti Leonis Papæ
!Homilia de Transfiguratione Domini.
Evangelica lectio, dilectissimi, quæ per aures corporis interiorem mentium nostrarum pulsavit auditum, ad magni sacramenti nos intelligentiam vocat: quam aspirante gratia Dei, facilius assequemur, si considerationem nostram ad ea, quæ paulo superius sunt narrata, referamus. Salvator enim humani generis Jesus Christus, condens eam fidem, quæ et impios ad justitiam, et mortuos revocat ad vitam, ad hoc discipulos suos doctrinæ monitis, et operum miraculis imbuebat, ut idem Christus et Unigenitus Dei, et hominis Filius crederetur. Nam unum horum sine altero non proderat ad salutem: et æqualis erat periculi, Dominum Jesum Christum aut Deum tantummodo sine homine, aut sine Deo solum hominem credidisse; cum utrumque esset pariter confitendum; quia sicut Deo vera humanitas, ita homini inerat vera divinitas.

[Responsory1]
@Tempora/Quad1-0:Responsory7

[Lectio2]
Ad confirmandam ergo hujus fidei saluberrimam cognitionem interrogaverat discipulos suos Dominus, inter diversas aliorum opiniones quid ipsi de eo crederent, quidque sentirent. Ubi Petrus Apostolus, per revelationem summi Patris corporea superans, et humana transcendens vidit mentis oculis Filium Dei vivi et confessus est gloriam Deitatis; quia non ad solam respexit substantiam carnis et sanguinis: tantumque in hac fidei sublimitate complacuit, ut beatitudinis felicitate donatus, sacram inviolabilis petræ acciperet firmitatem: super quam fundata Ecclesia, portis inferi et mortis legibus prævaleret: nec in solvendis aut ligandis quorumcumque causis, aliud ratum esset in cælis, quam quod Petri sedisset arbitrio.

[Responsory2]
@Tempora/Quad1-0:Responsory8

[Lectio3]
Hæc autem, dilectissimi, laudatæ intelligentiæ celsitudo instruenda erat de inferioris substantiæ sacramento: ne apostolica fides ad gloriam confitendæ in Christo Deitatis evecta, infirmitatis nostræ receptionem indignam impassibili Deo atque incongruam judicaret: et ita jam in Christo humanam crederet glorificatam esse naturam, ut nec supplicio posset affici, nec morte dissolvi. Et ideo dicente Domino, quod oporteret eum ire Hierosolymam, et multa pati a senioribus et scribis, ac principibus sacerdotum, et occidi, et tertia die resurgere: cum beatus Petrus, qui superno illustratus lumine, de ardentissima Filii Dei confessione fervebat, contumelias illusionum et crudelissimæ mortis opprobrium religioso, ut putabat, et libero fastidio respuisset; benigna a Jesu increpatione correptus, et ad cupiditatem participandæ cum eo passionis animatus est.

[Responsory3]
@Tempora/Quad1-3:Responsory3

[Ant 2]
Assumpsit Jesus * discipulos suos, et ascendit in montem, et transfiguratus est ante eos.

[Oratio 2]
Populum tuum, quǽsumus, Domine, propitius respice: atque ab eo flagella tuæ iracundiæ clementer averte.
$Per Dominum
