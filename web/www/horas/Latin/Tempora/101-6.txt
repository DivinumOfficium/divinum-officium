[Lectio1]
De libro primo Machabæórum
!1 Mac 3:42-45
42 Et vidit Judas et fratres ejus, quia multiplicáta sunt mala, et exercitus applicábant ad fines eórum: et cognovérunt verba regis, quæ mandávit pópulo fácere in intéritum et consummatiónem;
43 et dixérunt unusquísque ad próximum suum: Erigámus dejectiónem pópuli nostri, et pugnémus pro pópulo nostro, et sanctis nostris.
44 Et congregátus est convéntus, ut essent paráti in prælium, et ut orarent et péterent misericórdiam et miseratiónes.
45 Et Jerusalem non habitabátur, sed erat sicut desértum: non erat qui ingrederétur et egrederétur de natis ejus, et sanctum conculcabátur: et fílii alienigenárum erant in arce: ibi erat habitátio Géntium, et abláta est voluptas a Jacob, et defécit ibi tibia et cíthara.

[Responsory1]
@Tempora/101-0:Responsory7

[Lectio2]
!1 Mac 3:46-53
46 Et congregáti sunt, et venérunt in Maspha contra Jerusalem, quia locus oratiónis erat in Maspha ante in Israël,
47 et jejunavérunt illa die, et induérunt se cilíciis, et cínerem imposuérunt capiti suo, et discidérunt vestiménta sua:
48 et expandérunt libros legis, de quibus scrutabántur Gentes similitúdinem simulacrórum suórum:
49 et attulérunt ornaménta sacerdotalia, et primítias, et décimas: et suscitavérunt Nazaræos qui impleverant dies,
50 et clamavérunt voce magna in cælum, dicéntes: Quid faciémus istis et quo eos ducemus?
51 Et sancta tua conculcáta sunt, et contamináta sunt, et sacerdotes tui facti sunt in luctum et in humilitátem:
52 et ecce natiónes convenérunt advérsum nos, ut nos disperdant: tu scis quæ cógitant in nos.
53 Quómodo potérimus subsistere ante fáciem eórum, nisi tu, Deus, ádjuves nos?

[Responsory2]
@Tempora/101-1:Responsory2

[Lectio3]
!1 Mac 3:54-60
54 Et tubis exclamavérunt voce magna.
55 Et post hæc constituit Judas duces pópuli, tribúnos, et centuriónes et pentacontárchos, et decuriónes,
56 et dixit his, qui ædificábant domos, et sponsábant uxóres, et plantábant vineas, et formidolósis, ut redirent unusquísque in domum suam secúndum legem.
57 Et movérunt castra et collocavérunt ad Austrum Emmaum.
58 Et ait Judas: Accingímini, et estote fílii poténtes, et estote paráti in mane, ut pugnetis advérsus natiónes has, quæ convenérunt advérsus nos dispérdere nos, et sancta nostra;
59 quóniam mélius est nos mori in bello, quam vidére mala gentis nostræ, et sanctórum.
60 Sicut autem fúerit volúntas in cælo, sic fiat.

[Responsory3]
@Tempora/101-1:Responsory3
