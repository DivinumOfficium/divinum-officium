[Rank]
Dominica II post Epiphaniam;;Semiduplex;;5

[Rule]
9 lectiones

[Oratio]
Omnípotens sempitérne Deus, qui coeléstia simul et terréna moderáris: supplicatiónes pópuli tui cleménter exáudi; et pacem tuam nostris concéde tempóribus.
$Per Dominum.

[Lectio1]
Incipit Epistola secunda beáti Pauli Apóstoli ad Corinthios
!2 Cor 1:1-5
1 Paulus Apóstolus Jesu Christi per voluntátem Dei, et Timótheus frater, Ecclésiæ Dei, quæ est Corinthi cum ómnibus sanctis, qui sunt in univérsa Achaja.
2 Gratia vobis, et pax a Deo Patre nostro, et Dómino Jesu Christo.
3 Benedíctus Deus et Pater Dómini nostri Jesu Christi, Pater misericordiárum, et Deus totius consolatiónis,
4 qui consolátur nos in omni tribulatióne nostra: ut possímus et ipsi consolári eos qui in omni pressura sunt, per exhortatiónem, qua exhortámur et ipsi a Deo.
5 Quóniam sicut abundant passiónes Christi in nobis: ita et per Christum abundat consolátio nostra.

[Responsory1]
R. Dómine, ne in ira tua árguas me, neque in furóre tuo corrípias me: 
* Miserére mei, Dómine, quóniam infírmus sum.
V. Timor et tremor venérunt super me, et contexérunt me ténebræ.
R. Miserére mei, Dómine, quóniam infírmus sum.

[Lectio2]
!2 Cor 1:6-7
6 Sive autem tribulámur pro vestra exhortatióne et salúte, sive consolámur pro vestra consolatióne, sive exhortámur pro vestra exhortatióne et salúte, quæ operátur tolerántiam earumdem passiónum, quas et nos pátimur:
7 ut spes nostra firma sit pro vobis: sciéntes quod sicut socii passiónum estis, sic éritis et consolatiónis.

[Responsory2]
R. Deus, qui sedes super thronum, et júdicas æquitátem, esto refúgium páuperum in tribulatióne: 
* Quia tu solus labórem et dolórem consíderas.
V. Tibi enim derelíctus est pauper, pupíllo tu eris adjútor.
R. Quia tu solus labórem et dolórem consíderas.

[Lectio3]
!2 Cor 1:8-11
8 Non enim vólumus ignorare vos, fratres, de tribulatióne nostra, quæ facta est in Asia, quóniam supra modum graváti sumus supra virtútem, ita ut tædéret nos etiam vívere.
9 Sed ipsi in nobismetipsis responsum mortis habúimus, ut non simus fidéntes in nobis, sed in Deo, qui súscitat mórtuos:
10 qui de tantis periculis nos erípuit, et eruit: in quem sperámus quóniam et adhuc erípiet,
11 adjuvántibus et vobis in oratióne pro nobis: ut ex multórum persónis, ejus quæ in nobis est donatiónis, per multos gratiæ agántur pro nobis.

[Responsory3]
R. A dextris est mihi Dóminus, ne commóvear: 
* Propter hoc dilatátum est cor meum, et exsultávit lingua mea.
V. Dóminus pars hereditátis meæ, et cálicis mei.
R. Propter hoc dilatátum est cor meum, et exsultávit lingua mea.
&Gloria
R. Propter hoc dilatátum est cor meum, et exsultávit lingua mea.

[Lectio4]
Sermo sancti Joánnis Chrysostomi.
!Præfátio in Epistolas Beati Pauli.
Beáti Pauli Epistolárum lectiónem dum assidue ausculto, perque hebdómadas síngulas bis sæpe, et ter et quater, quotiescúmque sanctórum Mártyrum memórias celebramus, gáudio exsulto, tuba illa spiritali pérfruens, et éxcitor, ac desidério incalesco, vocem mihi amicam agnoscens, et fere præséntem ipsum intueri, et disseréntem audíre videor. Sed tamen doleo et moleste fero, quod virum hunc non omnes, sicut par est, cognoscunt: verum ita illum nonnulli ignorant, ut ne Epistolárum quidem ejus númerum plane sciant. Hoc vero non imperítia facit: sed quod nolint beáti hujus viri scripta in mánibus habére.

[Responsory4]
R. Notas mihi fecísti, Dómine, vias vitæ: 
* Adimplebis me lætítia cum vultu tuo: delectatiónes in déxtera tua usque in finem.
V. Tu es qui restítues hereditátem meam mihi.
R. Adimplebis me lætítia cum vultu tuo: delectatiónes in déxtera tua usque in finem.

[Lectio5]
Neque enim nos, quæ scimus, si quid scimus, ab ingenii bonitáte atque acúmine scimus: sed quod erga hunc virum impense affecti, ab illíus lectióne numquam discédimus: síquidem qui amant, ii plus quam ceteri omnes eórum facta norunt, quos amant, ut qui de iis ipsis sint solliciti. Id quod beátus hic véluti osténdens, ad Philippenses ait: Sicut est mihi justum, ut hoc de vobis ómnibus séntiam, eo quod hábeam vos in corde, et in vinculis meis, et in defensióne et confírmatióne Evangélii.

[Responsory5]
R. Díligam te, Dómine, virtus mea: Dóminus firmaméntum meum,
* Et refúgium meum.
V. Liberátor meus, Deus meus, adjútor meus.
R. Et refúgium meum.

[Lectio6]
Quapropter si et vos quoque lectióni diligenter attendere voluéritis, nihil aliud vobis erit requiréndum. Verax est enim Christi sermo dicentis: Quærite, et inveniétis: pulsate, et aperiétur vobis. Ceterum, quandóquidem complures ex iis, qui huc nobíscum conveniunt, et liberórum educatiónem, et uxoris curam, et famíliæ providéntiam suscepére, ob idque totos sese huic labori dare non sústinent: at certe ipsi vos excitate ad ea saltem capienda, quæ alii collégerint; studii tantumdem iis, quæ dicta fúerint, auscultandis, quantum pecuniis colligéndis impertiéntes. Nam etsi turpe sit, non nisi tantum studii a vobis exígere: optábile tamen erit, si tantum saltem tríbuatis.

[Responsory6]
R. Dómini est terra, et plenitúdo ejus: 
* Orbis terrárum, et univérsi qui hábitant in eo.
V. Ipse super mária fundávit eam, et super flúmina præparávit illam.
R. Orbis terrárum, et univérsi qui hábitant in eo.
&Gloria
R. Orbis terrárum, et univérsi qui hábitant in eo.

[Lectio7]
Léctio sancti Evangélii secúndum Joánnem.
!Joannes 2:1-11
In illo témpore: Nuptiæ factæ sunt in Cana Galilææ, et erat mater Jesu ibi. Vocátus est autem et Jesus, et discípuli ejus ad nuptias. Et réliqua.
_
Homilía sancti Augustini Episcopi.
!Tract. 9. in Joánnem, post initium.
Quod Dóminus invitátus venit ad nuptias, etiam excepta mystica significatióne, confírmare vóluit, quod ipse fecit nuptias. Futuri enim erant, de quibus dixit Apóstolus, prohibéntes núbere, et dicéntes quod malum essent nuptiæ, et quod diabolus eas fecísset: cum idem Dóminus dicat in Evangelio interrogátus, utrum liceat hómini dimíttere uxórem suam ex qualibet causa, non licére, excepta causa fornicatiónis. In qua responsióne, si méministis, hoc ait: Quod Deus conjunxit, homo non séparet.

[Responsory7]
R. Ad te, Dómine, levávi ánimam meam:
* Deus meus, in te confído, non erubéscam.
V. Custódi ánimam meam, et éripe me.
R. Deus meus, in te confído, non erubéscam.

[Lectio8]
Et qui bene erudíti sunt in fide catholica novérunt, quod Deus fécerit nuptias: et sicut conjúnctio a Deo, ita divortium a diabolo sit. Sed proptérea in causa fornicatiónis licet uxórem dimíttere: quia ipsa esse uxor prior nóluit, quæ fidem conjugalem maríto non servávit. Nec illæ, quæ virginitátem Deo vovent, quamquam ampliórem gradum honoris et sanctitátis in Ecclésia teneant, sine nuptiis sunt: nam et ipsæ pertinent ad nuptias cum tota Ecclésia, in quibus nuptiis sponsus est Christus.

[Responsory8]
@Tempora/Pent01-0:Responsory8

[Lectio9]
Ac per hoc ergo Dóminus invitátus venit ad nuptias, ut conjugalis castitas firmarétur, et osténderétur sacraméntum nuptiárum: quia et illárum nuptiárum sponsus personam Dómini figurábat cui dictum est: Servásti vinum bonum usque adhuc. Bonum enim vinum Christus servávit usque adhuc, id est, Evangélium suum.
&teDeum

[Versum 2]
V. Dóminus regnávit, decórem induit.
R. Induit Dóminus fortitúdinem, et præcínxit se virtúte.

[Ant 2]
Nuptiæ factæ sunt * in Cana Galilææ, et erat ibi Jesus cum Maria matre sua.

[Versum 3]
V. Dirigátur, Dómine, orátio mea. 
R. Sicut incénsum in conspéctu tuo.

[Ant 3]
Deficiénte vino, * jussit Jesus impleri hydrias aqua, quæ in vinum convérsa est, allelúja.