[Rank]
Feria Secunda infra Octavam Corporis Christi;;Semiduplex II class;;5;;ex Tempora/Pent01-4

[Rank1960]
Feria II infra Hebdomadam II post Octavam Pentecostes;;Feria;;1

[Rule]
ex Tempora/Pent01-4;
9 lectiones
Doxology=Corp

[Lectio1]
De liber primus Regum 
!1 Reg 5:1-5
1 Philísthiim autem tulérunt arcam Dei et asportavérunt eam a Lápide adjutórii in Azótum.
2 Tulerúntque Philísthiim arcam Dei et intulérunt eam in templum Dagon et statuérunt eam juxta Dagon.
3 Cumque surrexíssent dilúculo Azótii áltera die, ecce Dagon jacébat prónus in terra ante arcam Dómini; et tulérunt Dagon et restituérunt eum in locum suum.
4 Rursúmque mane die áltera consurgéntes invenérunt Dagon jacéntem super fáciem suam in terra coram arca Dómini; caput autem Dagon et duæ palmæ mánuum ejus abscíssæ erant super limen;
5 porro Dagon solus truncus remánserat in loco suo.

[Responsory1 1960]
@Tempora/Pent03-1Feria:Responsory1

[Lectio2]
!1 Reg 5:6-8
6 Aggraváta est autem manus Dómini super Azótios, et demolítus est eos. Et ebulliérunt villæ et agri in médio regiónis illíus, et nati sunt mures, et facta est confúsio mortis magnæ in civitáte.
7 Vidéntes autem viri Azótii hujuscémodi plagam dixérunt: Non máneat arca Dei Israël apud nos, quóniam dura est manus ejus super nos et super Dagon deum nostrum.
8 Et mitténtes congregavérunt omnes sátrapas Philisthinórum ad se et dixérunt: Quid faciémus de arca Dei Israël? Responderúntque Gethǽi: Circumducátur arca Dei Israël.

[Responsory2 1960]
@Tempora/Pent03-1Feria:Responsory2

[Lectio3]
!1 Reg 5:8-12
8 Et circumduxérunt arcam Dei Israël.
9 Illis autem circumducéntibus eam, fiébat manus Dómini per síngulas civitátes interfectiónis magnæ nimis; et percutiébat viros uniuscujúsque urbis a parvo usque ad majórem. 
10 Misérunt ergo arcam Dei in Accaron. Cumque venísset arca Dei in Accaron, exclamavérunt Accaronítæ dicéntes: Adduxérunt ad nos arcam Dei Israël, ut interfíciat nos et pópulum nostrum.
11 Misérunt ítaque et congregavérunt omnes sátrapas. Philisthinórum, qui dixérunt: Dimíttite arcam Dei Israël, et revertátur in locum suum et non interfíciat nos cum pópulo nostro.
12 Fiébat enim pavor mortis in síngulis úrbibus et gravíssima valde manus Dei.
 
[Responsory3 1960]
@Tempora/Pent03-1Feria:Responsory3

[Lectio4]
De Sermóne sancti Joánnis Chrysostomi
!Homilia 60 ad populum Antiochenum
Unicuique fidelium Christus semetípsum per mysteria commiscet, et quos génuit, per semetípsum enutrit, nec alteri tradit; per hoc tibi rursum persuadens, quod carnem tuam assúmpsit. Ne torpeámus ígitur tanta digni caritate et honóre putati. Nonne videtis quanta promptitúdine párvuli papillas capiunt, et quanto ímpetu lábia ubéribus infígunt? Accedámus cum tanta nos quoque alacritate ad hanc mensam et ad úbera póculi spiritalis: quinimmo cum longe majori trahamus, tamquam infántes lacténtes, spíritus grátiam: et unus sit nobis dolor hac esca privari. Non sunt humanæ virtútis opera, hæc quæ proponúntur: qui tunc ipsa fecit in illa cœna, idem ea nunc quoque facit. Nos ministrórum tenémus locum; qui vero sanctíficat ea et immutat, ipse est. Nullus itaque Judas assistat, nullus avarus; nam tales mensa non súscipit. Si quis est discipulus, adsit; ait enim: Cum discípulis meis facio Pascha. Hæc est illa mensa, et minus nihil habet. Non enim illam quidem Christus, hanc autem homo perficit; verum et hanc ipse quoque.

[Lectio5]
Inhumanus accedat nemo, nemo crudelis et immiséricors, nemo prorsus immundus. Hæc ad communicántes dico, et ad vos, ministrantes. Nam et ad vos sermónem convértere necessárium est, ut multo cum studio hæc dona distribuátis. Non parva vobis imminet ultio, si quemquam, illíus culpæ conscii, hujus mensæ participem esse concedatis: sanguis ejus de mánibus vestris exquirétur. Sive quis dux milítiæ sit, sive præfectus, sive princeps diadémate coronátus, indigne autem accedat, próhibe: majórem illo potestátem habes. Proptérea vos Deus hoc insignívit honore, ut talia discernatis. Hoc vestra dignitas est, hoc securitas, hoc omnis coróna; non ut albam et splendéntem túnicam circumeátis induti. Verum et tu, láice, cum sacerdotem víderis offeréntem, ne ut sacerdotem esse putes hoc faciéntem, sed Christi manum invisibíliter extensam.

[Lectio6]
Audiámus ígitur, et sacerdótes et súbditi, quali esca facti sumus digni: audiámus et horreamus. Sanctis carnibus suis nos dedit impleri, semetípsum appósuit immolátum. Quænam ígitur erit nobis excusátio, cum tálibus pásti talia peccemus, cum lupi fiámus Agnum comedéntes, cum tamquam oves pásti more leónum diripiamus? Hoc enim mystérium non a rapina tantum, verum et ab omni vel ténui inimicítia purum esse pénitus jubet; est enim pacis mystérium. Judæis quidem annuatim propriórum monuménta beneficiórum solemnitates Deus alligávit; tibi vero singulis diébus per hæc mysteria. Nullus itaque Judas hanc mensam petat, nullus Simon. Hi namque duo propter avarítiam periérunt: hoc ígitur bárathrum fugiamus.

[Lectio7]
Léctio sancti Evangélii secúndum Joánnem
!Joannes 6:56-59
In illo témpore: Dixit Jesus turbis Judæórum: Caro mea vere est cibus, et sanguis meus vere est potus. Et réliqua.
_
De Homilía sancti Augustíni Epíscopi
!Tract. 26. in Joánnem, post medium
Hic est panis, qui de cælo descéndit. Hunc panem significávit manna, hunc panem significávit altáre Dei. Sacraménta illa fuérunt: in signis diversa sunt; sed in re, quæ significátur, pária sunt. Apostolum audi: Nolo enim vos, inquit, ignorare, fratres, quia patres nostri omnes sub nube fuérunt, et omnes mare transiérunt, et omnes per Móysen baptizáti sunt in nube et in mari, et omnes eamdem escam spiritalem manducavérunt. Spiritalem útique eamdem; nam corporalem álteram; quia illi manna, nos aliud: spiritalem vero, quam nos, sed patres nostri, non patres illórum, quibus nos similes sumus, non quibus illi similes fuérunt. Et adjungit: Et omnes eumdem potum spiritalem bibérunt. Aliud illi, aliud nos, sed spécie visibili quidem, tamen hoc idem significante virtúte spiritali. Quómodo enim eumdem potum? Bibébant, inquit, de spiritali, sequénte petra: petra autem erat Christus. Inde panis, inde potus. Petra Christus in signo, verus Christus in verbo et in carne. Et quómodo bibérunt? Percussa est petra de virga bis: gemina percússio, duo ligna crucis significat.

[Lectio8]
Norunt fidéles corpus Christi, si corpus Christi non négligant esse. Fiant corpus Christi, si volunt vivere de Spíritu Christi. De Spíritu Christi non vivit, nisi corpus Christi. Intellígite, fratres mei, quid dixerim. Homo es, et spíritum habes, et corpus habes. Spíritum dico, quæ ánima vocátur, qua constas quod homo es; constas enim ex ánima et corpore. Habes enim spíritum invisibilem, corpus visibile. Dic mihi, quid ex quo vivat? Spíritus tuus vivit ex corpore tuo, an corpus tuum ex spíritu tuo? Respondet omnis, qui vivit: qui autem hoc non potest respondére, nescio si vivit. Quid respondet omnis, qui vivit? Corpus útique meum vivit de spíritu meo. Vis ergo et tu vívere de Spíritu Chrísti? In corpore esto Christi.

[Lectio9]
Numquid enim corpus meum vivit de spíritu tuo? Meum vivit de spíritu meo, et tuum de spíritu tuo. Non potest vivere corpus Christi, nisi de Spíritu Christi. Inde est quod expónens nobis Apóstolus Paulus hunc panem: Unus panis, inquit, unum corpus multi sumus. O sacraméntum pietátis, o signum unitátis, o vinculum caritátis! Qui vult vivere, habet ubi vivat, habet unde vivat. Accedat, credat, incorporétur, ut vivificétur. Non abhorreat a compage membrórum, non sit putre membrum quod resecari mereátur, non sit distortium de quo erubescátur. Sit pulchrum, sit aptum, sit sanum: hæreat corpori, vivat Deo de Deo. Nunc labóret in terra, ut póstea regnet in cælo.
&teDeum
