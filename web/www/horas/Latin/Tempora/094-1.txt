[Lectio1]
De libro Judith
!Jdt 4:1-4
1 Fílii Israël, qui habitábant in terra Juda, timuérunt valde a fácie Holofernis; 
2 tremor et horror invasit sensus eórum, ne hoc fáceret Jerúsalem et templo Dómini, quod fecerat ceteris civitátibus et templis eárum. 
3 Et misérunt in omnem Samaríam per circúitum usque Jericho et præoccupavérunt omnes vértices móntium 
4 et muris circumdedérunt vicos suos et congregavérunt fruménta in præparatiónem pugnæ.

[Responsory1]
@Tempora/094-0:Responsory1

[Lectio2]
!Jdt 4:5-8
5 Sacerdos étiam Elíachim scripsit ad universos qui erant contra Esdrelon, quæ est contra fáciem campi magni juxta Dothaïn, et universos per quos viæ tránsitus esse póterat, 
6 ut obtinérent ascénsus móntium, per quos via esse póterat ad Jerúsalem, et illic custodírent ubi angustum iter esse póterat inter montes. 
7 Et fecérunt fílii Israël secúndum quod constitúerat eis sacérdos Dómini Elíachim.
8 Et clamávit omnis pópulus ad Dóminum instántia magna, et humiliavérunt ánimas suas in jejuniis et oratiónibus, ipsi et mulíeres eórum.

[Responsory2]
@Tempora/093-0:Responsory7

[Lectio3]
!Jdt 4:9-12
9 Et induérunt se sacerdótes ciliciis, et infántes prostravérunt contra fáciem templi Dómini, et altáre Dómini operuérunt cilício; 
10 et clamavérunt ad Dóminum Deum Israël unanímiter, ne daréntur in prædam infántes eórum, et uxores eórum in divisiónem, et civitátes eórum in extermínium, et sancta eórum in pollutiónem, et fíerent oppróbrium Géntibus. 
11 Tunc Elíachim sacérdos Dómini magnus circuívit omnem Israël allocutúsque est eos, 
12 dicens: Scitóte quóniam exáudiet Dóminus preces vestras, si manéntes permanséritis in jejuniis et oratiónibus in conspéctu Domini.

[Responsory3]
@Tempora/094-0:Responsory3
