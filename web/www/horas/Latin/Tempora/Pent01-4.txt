[Rank]
Festum Sanctissimi Corporis Christi;;Duplex I classis cum Octava privilegiate II ordinis;;7

[Rank1960]
Festum Sanctissimi Corporis Christi;;Duplex I classis;;7

[Rule]
9 lectiones
Psalmi Dominica
Antiphonas horas
Doxology=Corp
No Commemoratio

[Ant Vespera]
Sacerdos in ætérnum * Christus Dóminus secúndum ordinem Melchisedech, panem et vinum obtulit.;;109
Miserátor Dóminus * escam dedit timéntibus se in memóriam suórum mirabílium.;;110
Calicem salutáris * accípiam: et sacrificábo hóstiam laudis.;;115
Sicut novellæ olivárum, * Ecclésiæ fílii sint in circúitu mensæ Domini.;;127
Qui pacem * ponit fines Ecclésiæ, fruménti ádipe satiat nos Dóminus.;;147

[Capitulum Vespera]
!1 Cor 11:23-24
v. Fratres: Ego enim accepi a Dómino quod et trádidi vobis, quóniam Dóminus Jesus, in qua nocte tradebátur, accépit panem, et grátias agens fregit, et dixit: Accípite et manducate: hoc est corpus meum, quod pro vobis tradétur: hoc fácite in meam commemoratiónem.
$Deo gratias

[Hymnus Vespera]
{:H-Pangualingua:}v. Pange, lingua, gloriosi
Corporis mystérium,
Sanguinisque pretiósi,
Quem in mundi prétium
Fructus ventris generosi
Rex effudit Géntium.
_
Nobis datus, nobis natus
Ex intacta Vírgine, 
Et in mundo conversatus,
Sparso verbi semine, 
Sui moras incolátus
Miro clausit ordine.
_
In supremæ nocte cœnæ
Recumbens cum frátribus, 
Observáta lege plene
Cibis in legálibus,
Cibum turbæ duodenæ
Se dat suis mánibus.
_
Verbum caro, panem verum
Verbo carnem efficit;
Fitque sanguis Christi merum:
Et si sensus déficit,
Ad firmándum cor sincerum
Sola fides sufficit.
_
Tantum ergo Sacraméntum
Veneremur cernui:
Et antiquum documéntum
Novo cedat ritui:
Præstet fides suppleméntum
Sensuum defectui.
_
Genitori, Genitoque
Laus et jubilátio,
Salus, honor, virtus quoque
Sit et benedictio:
Procedénti ab utroque
Compar sit laudátio.  
Amen.

[Versum 1]
V. Panem de cælo præstitísti eis, allelúja.
R. Omne delectaméntum in se habéntem, allelúja.

[Ant 1]
O quam suávis est, * Dómine, spíritus tuus, qui, ut dulcédinem tuam in fílios demonstrares, pane suavíssimo de cælo præstito, esuriéntes reples bonis, fastidiósos dívites dimíttens inánes.

[Oratio]
Deus, qui nobis sub Sacraménto mirábili passiónis tuæ memóriam reliquísti: tribue, quǽsumus, ita nos corporis, et sánguinis tui sacra mysteria venerari; ut redemptiónis tuæ fructum in nobis jugiter sentiámus:
$Qui vivis

[Invit]
Christum Regem adorémus dominántem Géntibus: * Qui se manducántibus dat spíritus pinguédinem.

[Hymnus Matutinum]
{:H-Sacrissolemnis:}v. Sacris solemniis juncta sint gaudia,
Et ex præcordiis sonent præcónia;
Recedant vetera, nova sint ómnia, 
Corda, voces, et opera.
_
Noctis recolitur cœna novíssima,
Qua Christus creditur agnum et azyma
Dedisse frátribus, juxta legitima
Priscis indulta pátribus.
_
Post agnum typicum, expletis epulis,
Corpus Dominicum datum discípulis,
Sic totum ómnibus, quod totum singulis,
Ejus fatémur mánibus.
_
Dedit fragílibus corporis ferculum,
Dedit et tristibus sánguinis póculum,
Dicens: Accípite quod trado vasculum;
Omnes ex eo bibite.
_
Sic sacrifícium istud instituit,
Cujus offícium committi vóluit
Solis presbyteris, quibus sic congruit,
Ut sumant, et dent ceteris.
_
Panis Angelicus fit panis hóminum; 
Dat panis cælicus figuris terminum;
O res mirábilis: manducat Dóminum
Pauper servus et húmilis.
_
Te, trina Deitas unaque, poscimus;
Sic nos tu visita, sicut te colimus:
Per tuas sémitas duc nos quo tendimus,
Ad lucem quam inhábitas.  
Amen.

[Ant Matutinum]
Fructum salutíferum * gustándum dedit Dóminus mortis suæ témpore.;;1
A fructu fruménti * et vini multiplicáti fidéles in pace Christi requiescunt.;;4
Communióne cálicis, * quo Deus ipse sumitur, non vitulórum sánguine, congregávit nos Dóminus.;;15
V. Panem cæli dedit eis, allelúja.
R. Panem Angelórum manducávit homo, allelúja.
Memor sit Dóminus * sacrifícii nostri: et holocáustum nostrum pingue fiat.;;19
Parátur * nobis mensa Dómini advérsus omnes, qui tríbulant nos.;;22
In voce exsultatiónis * resonent epulántes in mensa Domini.;;41
V. Cibávit illos ex ádipe fruménti, allelúja.
R. Et de petra, melle saturávit eos, allelúja.
Introíbo * ad altáre Dei: sumam Christum, qui renovat juventútem meam.;;42
Cibávit nos Dóminus * ex ádipe fruménti: et de petra, melle saturávit nos.;;80
Ex altari tuo, * Dómine, Christum sumimus: in quem cor et caro nostra exsultant.;;83
V. Educas panem de terra, allelúja.
R. Et vinum lætíficet cor hóminis, allelúja.

[Lectio1]
De Epistola prima beáti Pauli Apóstoli ad Corinthios.
!1 Cor 11:20-22
20 Conveniéntibus vobis in unum, jam non est Dominicam cœnam manducare.
21 Unusquisque enim suam cœnam præsumit ad manducándum. Et alius quidem ésurit, alius autem ébrius est.
22 Numquid domos non habetis ad manducándum et bibéndum? aut Ecclésiam Dei contémnitis, et confunditis eos, qui non habent? Quid dicam vobis? Laúdo vos? In hoc non laudo.

[Responsory1]
R. Immolábit hædum multitúdo filiórum Israël ad vésperam Paschæ:
* Et edent carnes et ázymos panes.
V. Pascha nostrum immolátus est Christus: itaque epulemur in ázymis sinceritátis et veritátis.
R. Et edent carnes et ázymos panes.

[Lectio2]
!1 Cor 11:23-26
23 Ego enim accepi a Dómino quod et trádidi vobis, quóniam Dóminus Jesus, in qua nocte tradebátur, accépit panem, 
24 et grátias agens fregit, et dixit: Accípite et manducate: hoc est corpus meum, quod pro vobis tradétur: hoc fácite in meam commemoratiónem.
25 Simíliter et calicem, postquam cœnávit, dicens: Hic calix novum testaméntum est in meo sánguine: hoc fácite, quotiescúmque bibetis, in meam commemoratiónem.
26 Quotiescúmque enim manducabitis panem hunc, et calicem bibetis, mortem Dómini annuntiábitis, donec véniat.

[Responsory2]
R. Comedétis carnes, et saturabímini pánibus:
* Iste est panis, quem dedit vobis Dóminus ad vescéndum.
V. Non Móyses dedit vobis panem de cælo, sed Pater meus dat vobis panem de cælo verum.
R. Iste est panis, quem dedit vobis Dóminus ad vescéndum.

[Lectio3]
!1 Cor 11:27-32
27 Itaque quicúmque manducaverit panem hunc, vel biberit calicem Dómini indigne, reus erit corporis et sánguinis Dómini.
28 Probet autem seípsum homo: et sic de pane illo edat, et de calice bibat.
29 Qui enim manducat et bibit indigne, judícium sibi manducat et bibit, non dijúdicans corpus Dómini.
30 Ideo inter vos multi infirmi et imbecílles, et dormiunt multi.
31 Quod, si nosmetípsos dijudicarémus, non útique judicarémur.
32 Dum judicámur autem, a Dómino corrípimur, ut non cum hoc mundo damnemur.

[Responsory3]
R. Respéxit Elias ad caput suum subcinerícium panem: qui surgens comédit et bibit: 
* Et ambulávit in fortitúdine cibi illíus usque ad montem Dei.
V. Si quis manducaverit ex hoc pane, vivet in ætérnum.
R. Et ambulávit in fortitúdine cibi illíus usque ad montem Dei.
&Gloria
R. Et ambulávit in fortitúdine cibi illíus usque ad montem Dei.

[Lectio4]
Sermo sancti Thomæ Aquinatis.
!Lectio iv. In Opusculo 57.
Immensa divinæ largitátis beneficia, exhíbita pópulo christiáno, inæstimábilem ei cónferunt dignitátem. Neque enim est, aut fuit aliquándo tam grandis nátio, quæ habeat deos appropinquántes sibi, sicut adest nobis Deus noster.  Unigénitus síquidem Dei Fílius, suæ divinitátis volens nos esse participes, natúram nostram assúmpsit, ut hómines deos fáceret factus homo. Et hoc ínsuper, quod de nostro assúmpsit, totum nobis cóntulit ad salútem. Corpus namque suum pro nostra reconcilatióne in ara crucis hóstiam óbtulit Deo Patri, sánguinem suum fudit in prétium simul et lavacrum; ut redempti a miserábili servitute, a peccátis ómnibus mundaremur. Ut autem tanti beneficii jugis in nobis maneret memória, corpus suum in cibum, et sánguinem suum in potum, sub spécie panis et vini suméndum fidelibus derelíquit.

[Responsory4]
R. Cœnántibus illis, accépit Jesus panem, et benedíxit, ac fregit, deditque discípulis suis, et ait: 
* Accípite et comédite: hoc est corpus meum.
V. Dixérunt viri tabernáculi mei: Quis det de carnibus ejus, ut saturemur?
R. Accípite et comédite: hoc est corpus meum.

[Lectio5]
O pretiósum et admirándum convivium, salutíferum et omni suavitáte replétum! Quid enim hoc convívio pretiósius esse potest? in quo non carnes vitulórum et hircórum, ut olim in lege, sed nobis Christus sumendus propónitur verus Deus. Quid hoc Sacraménto mirabílius? In ipso namque panis et vinum in Christi corpus et sánguinem substantiáliter convertúntur; ideoque Christus, Deus et homo perfectus, sub módici panis et vini spécie continétur. Manducátur itaque a fidelibus, sed minime lacerátur; quinimmo, diviso Sacraménto, sub quálibet divisiónis partícula ínteger perseverat. Accidéntia autem sine subjecto in eodem subsistunt, ut fides locum habeat, dum visibile invisibíliter sumitur aliena spécie occultátum; et sensus a deceptióne reddántur immunes, qui de accidéntibus júdicant sibi notis.

[Responsory5]
R. Accepit Jesus calicem, postquam cœnávit, dicens: Hic calix novum testaméntum est in meo sánguine: 
* Hoc fácite in meam commemoratiónem.
V. Memória memor ero, et tabescet in me ánima mea.
R. Hoc fácite in meam commemoratiónem.

[Lectio6]
Nullum etiam sacraméntum est isto salubrius, quo purgántur peccáta, virtútes augéntur, et mens ómnium spiritualium charísmatum abundántia impinguátur. Offertur in Ecclésia pro vivis et mórtuis, ut ómnibus prosit, quod est pro salúte ómnium institutum. Suavitátem denique hujus Sacraménti nullus exprimere sufficit, per quod spiritualis dulcedo in suo fonte gustátur; et recolitur memória illíus, quam in sua passióne Christus monstrávit, excellentíssimæ caritátis. Unde, ut arctius hujus caritátis immensitas fidelium córdibus infigerétur, in ultima cœna, quando Pascha cum discípulis celebrato, transiturus erat de hoc mundo ad Patrem, hoc Sacraméntum instituit, tamquam passiónis suæ memoriále perenne, figurárum veterum impletívum, miraculórum ab ipso factórum maximum; et de sua contristátis abséntia solatium singulare relíquit.

[Responsory6]
R. Ego sum panis vitæ; patres vestri manducavérunt manna in desérto, et mórtui sunt:
* Hic est panis de cælo descendens, ut, si quis ex ipso manducet, non moriátur.
V. Ego sum panis vivus, qui de cælo descéndi: si quis manducaverit ex hoc pane, vivet in ætérnum.
R. Hic est panis de cælo descendens, ut, si quis ex ipso manducet, non moriátur.
&Gloria
R. Hic est panis de cælo descendens, ut, si quis ex ipso manducet, non moriátur.

[Lectio7]
Léctio sancti Evangélii secúndum Joánnem.
!Joannes 6:56-59
In illo témpore: Dixit Jesus turbis Judæórum: Caro mea vere est cibus, et sanguis meus vere est potus. Et réliqua.
_
Homilía sancti Augustíni Epíscopi.
!Tractatus 26 in Joánnem, sub finem.
Cum cibo et potu id áppetant hómines, ut neque esuriant, neque sitiant: hoc veraciter non præstat, nisi iste cibus et potus, qui eos, a quibus sumitur, immortales et incorruptíbiles facit; id est, socíetas ipsa Sanctórum, ubi pax erit et unitas plena atque perfécta. Proptérea quippe, sicut etiam ante nos hoc intellexérunt hómines Dei, Dóminus noster Jesus Christus corpus et sánguinem suum in eis rebus commendávit, quæ ad unum aliquid redigúntur ex multis. Namque aliud in unum ex multis granis confícitur: aliud in unum ex multis ácinis cónfluit. Dénique jam exponit, quómodo id fiat, quod lóquitur; et quid sit manducare corpus ejus, et sánguinem bibere.

[Responsory7]
R. Qui manducat meam carnem et bibit meum sánguinem,
* In me manet, et ego in eo.
V. Non est alia natio tam grandis, quæ habeat deos appropinquántes sibi, sicut Deus noster adest nobis.
R. In me manet, et ego in eo.

[Lectio8]
Qui manducat carnem meam et bibit meum sánguinem, in me manet, et ego in illo. Hoc est ergo manducare illam escam, et illum bibere potum, in Christo manere, et illum manéntem in se habere. Ac per hoc, qui non manet in Christo, et in quo non manet Christus, proculdubio nec manducat spiritáliter carnem ejus, nec bibit ejus sánguinem, licet carnáliter et visibíliter premat déntibus Sacraméntum corporis et sánguinis Christi: sed magis tantæ rei sacraméntum ad judícium sibi manducat et bibit, quia immundus præsumpsit ad Christi accedere Sacramenta, quæ áliquis non digne sumit, nisi qui mundus est; de quibus dícitur: Beáti mundo corde, quóniam ipsi Deum vidébunt.

[Responsory8]
R. Misit me vivens Pater, et ego vivo propter Patrem: 
* Et qui manducat me, vivet propter me.
V. Cibávit illum Dóminus pane vitæ et intelléctus.
R. Et qui manducat me, vivet propter me.
&Gloria
R. Et qui manducat me, vivet propter me.

[Lectio9]
Sicut, inquit, misit me vivens Pater, et ego vivo propter Patrem: et qui manducat me, et ipse vivet propter me. Ac si diceret: Ut ego vivam propter Patrem, id est, ad illum tamquam ad majórem réferam vitam meam, exinanítio mea fecit, in qua me misit: ut autem quisquam vivat propter me, participátio facit, qua manducat me. Ego itaque humiliátus vivo propter Patrem: ille erectus vivit propter me. Si autem ita dictus est, Vivo propter Patrem, quia ipse de illo, non ille de ipso est; sine detriménto æqualitátis dictum est. Nec tamen dicendo, Et qui manducat me, et ipse vivet propter me; eamdem suam et nostram æqualitátem significávit, sed grátiam mediatoris osténdit.
&teDeum

[Ant Laudes]
Sapiéntia * ædificávit sibi domum, miscuit vinum et pósuit mensam, allelúja.
Angelórum esca * nutrivísti pópulum tuum, et panem de cælo præstitísti eis, allelúja.
Pinguis est panis * Christi, et præbébit delicias régibus, allelúja.
Sacerdótes sancti * incensum et panes ófferunt Deo, allelúja.
Vincénti dabo * manna abscónditum, et nomen novum, allelúja.

[Capitulum Laudes]
@:Capitulum Vespera

[Hymnus Laudes]
{:H-Verbumsupernum:}v. Verbum supernum prodiens,
Nec Patris linquens déxteram,
Ad opus suum éxiens,
Venit ad vitæ vésperam.
_
In mortem a discipulo
Suis tradendus æmulis,
Prius in vitæ ferculo
Se trádidit discípulis.
_
Quibus sub bina spécie
Carnem dedit et sánguinem;
Ut duplicis substantiæ
Totum cibaret hóminem.
_
Se nascens dedit socium,
Convéscens in edulium,
Se móriens in prétium,
Se regnans dat  in præmium.
_
O salutáris hóstia,
Quæ cæli pandis ostium,
Bella premunt hostilia;
Da robur, fer auxílium.
_
Uni trinoque Dómino,
Sit sempiterna gloria:
Qui vitam sine termino
Nobis donet in pátria.  
Amen.

[Versum 2]
V. Pósuit fines tuos pacem, allelúja.
R. Et ádipe fruménti satiat te, allelúja.

[Ant 2]
Ego sum * panis vivus, qui de cælo descéndi: si quis manducaverit ex hoc pane, vivet in ætérnum, allelúja.

[Lectio Prima]
!1 Cor 11:27
v. Quicúmque manducaverit panem hunc, vel biberit calicem Dómini indigne, reus erit corporis et sánguinis Dómini. 

[Capitulum Tertia]
@:Capitulum Laudes

[Responsory Tertia]
R.br. Panem cæli dedit eis, * Allelúja, allelúja.
R. Panem cæli dedit eis, * Allelúja, allelúja.
V. Panem Angelórum manducávit homo.
R. Allelúja, allelúja.
&Gloria
R. Panem cæli dedit eis, * Allelúja, allelúja.
_
V. Cibávit illos ex ádipe fruménti, allelúja.
R. Et de petra, melle saturávit eos, allelúja.

[Capitulum Sexta]
!1 Cor 11:26
v. Quotiescúmque enim manducabitis panem hunc, et calicem bibetis, mortem Dómini annuntiábitis donec véniat.
$Deo gratias

[Responsory Sexta]
R.br. Cibávit illos ex ádipe fruménti, * Allelúja, allelúja.
R. Cibávit illos ex ádipe fruménti, * Allelúja, allelúja.
V. Et de petra, melle saturávit eos.
R. Allelúja, allelúja.
&Gloria
R. Cibávit illos ex ádipe fruménti, * Allelúja, allelúja.
_
V. Educas panem de terra, allelúja.
R. Et vinum lætíficet cor hóminis, allelúja.

[Capitulum Nona]
!1 Cor 11:27
v. Quicúmque manducaverit panem hunc, vel biberit calicem Dómini indigne, reus erit corporis et sánguinis Dómini.
$Deo gratias

[Responsory Nona]
R.br. Educas panem de terra, * Allelúja, allelúja.
R. Educas panem de terra, * Allelúja, allelúja.
V. Et vinum lætíficet cor hóminis.
R. Allelúja, allelúja.
&Gloria
R. Educas panem de terra, * Allelúja, allelúja.
_
V. Pósuit fines tuos pacem, allelúja.
R. Et ádipe fruménti satiat te, allelúja.

[Versum 3]
@:Versum 1

[Ant 3]
O sacrum convívium, * in quo Christus sumítur: recólitur memória passiónis ejus: mens implétur grátia: et futuræ glóriæ nobis pignus datur, allelúja.
