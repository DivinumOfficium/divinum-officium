[Lectio1]
De libro Esther
!Esth 4:1-5
1 Quæ cum audísset Mardochæus, scidit vestiménta sua et indútus est sacco spargens cínerem capiti; et in platea mediæ civitátis voce magna clamábat osténdens amaritúdinem animi sui, 
2 et hoc ejulatu usque ad fores palatii gradiens; non enim erat lícitum indutum sacco aulam regis intrare. 
3 In ómnibus quoque provinciis, oppidis ac locis, ad quæ crudele regis dogma pervenerat, planctus ingens erat apud Judæos, jejunium, ululátus et fletus, sacco et cínere multis pro strato uténtibus. 
4 Ingressæ autem sunt puellæ Esther et eunuchi nuntiaverúntque ei. Quod áudiens consternáta est et vestem misit, ut, ablato sacco, indúerent eum: quam accípere nóluit. 
5 Accitoque Athach eunucho, quem rex ministrum ei dederat, præcepit ei ut iret ad Mardochæum et dísceret ab eo cur hoc fáceret.

[Responsory1]
@Tempora/094-0:Responsory4

[Lectio2]
!Esth 4:6-11
6 Egréssusque Athach, ivit ad Mardochæum stántem in platéa civitátis, ante ostium palatii. 
7 Qui indicávit ei ómnia quæ acciderant, quómodo Aman promisísset, ut in thesáuros regis pro Judæórum nece inferret argéntum;
8 exemplar quoque edicti, quod pendebat in Susan, dedit ei ut reginæ osténderet et monéret eam ut intraret ad regem et deprecarétur eum pro pópulo suo. 
9 Regréssus Athach nuntiávit Esther ómnia quæ Mardochæus dixerat. 
10 Quæ respóndit ei, et jussit ut diceret Mardochæo:
11 Omnes servi regis et cunctæ quæ sub dicióne ejus sunt norunt provinciæ, quod sive vir sive mulier non vocátus interius atrium regis intráverat, absque ulla cunctatióne statim interficiátur, nisi forte rex auream virgam ad eum tetenderit pro signo cleméntiæ, atque ita possit vivere. Ego ígitur quómodo ad regem intrare pótero, quæ trigínta jam diébus non sum vocáta ad eum?

[Responsory2]
@Tempora/094-0:Responsory7

[Lectio3]
!Esth 4:12-17
12 Quod cum audísset Mardochæus, 
13 rursum mandávit Esther dicens: Ne putes quod ánimam tuam tantum líberes, quia in domo regis es, præ cunctis Judæis; 
14 si enim nunc silúeris, per aliam occasiónem liberabúntur Judæi, et tu et domus patris tui períbitis. Et quis novit utrum idcirco ad regnum veneris, ut in tali témpore pararéris? 
15 Rursumque Esther hæc Mardochæo verba mandávit:
16 Vade et congrega omnes Judæos, quos in Susan repéreris, et orate pro me. Non comedatis et non bibátis tribus diébus et tribus noctibus, et ego cum ancíllis meis simíliter jejunábo; et tunc ingrédiar ad regem contra legem fáciens non vocáta tradensque me morti et periculo. 
17 Ivit itaque Mardochæus, et fecit ómnia quæ ei Esther præceperat.

[Responsory3]
@Tempora/095-0:Responsory3
