[Lectio1]
De libro secúndo Machabæórum
!2 Mac 3:1-4
1 Igitur, cum sancta cívitas habitarétur in omni pace, leges étiam adhuc optime custodiréntur, propter Oníæ pontificis pietátem, et animos ódio habéntes mala, 
2 fiebat ut et ipsi reges et príncipes locum summo honóre dignum ducerent, et templum maximis munéribus illustrarent:
3 ita ut Seléucus Asiæ rex de reddítibus suis præstaret omnes sumptus ad ministérium sacrificiórum pertinéntes. 
4 Simon autem de tribu Benjamin, præpósitus templi constitútus, conténdebat, obsisténte sibi príncipe sacerdotum, iníquum aliquid in civitáte moliri.

[Responsory1]
@Tempora/101-2:Responsory1

[Lectio2]
!2 Mac 3:5-8
5 Sed, cum vincere Oníam non posset, venit ad Apollónium Tharsææ fílium, qui eo témpore erat dux Cælesyriæ et Phœnicis:
6 et nuntiávit ei pecuniis innumerabílibus plenum esse ærárium Jerosolymis, et communes copias immensas esse, quæ non pertinent ad ratiónem sacrificiórum; esse autem possibile sub potestate regis cádere universa. 
7 Cumque retulísset ad regem Apollonius de pecuniis quæ delátæ erant, ille accítum Heliodórum, qui erat super negotia ejus, misit cum mandatis, ut prædictam pecúniam transportaret. 
8 Statimque Heliodórus iter est aggréssus, spécie quidem quasi per Cœlesyriam et Phœnícen civitátes esset peragratúrus, re vera autem regis propositum perfecturus.

[Responsory2]
@Tempora/101-2:Responsory2

[Lectio3]
!2 Mac 3:9-12
9 Sed, cum venísset Jerosolymam, et benígne a summo sacerdote in civitáte esset exceptus, narrávit de dato indicio pecuniárum, et cujus rei grátia adesset, apéruit; interrogábat autem si vere hæc ita essent. 
10 Tunc summus sacérdos osténdit depósita esse hæc, et victualia viduárum et pupillórum;
11 quædam vero esse Hircani Tobíæ viri valde eminentis, in his quæ detulerat ímpius Simon: univérsa autem argénti talénta esse quadragínta, et auri ducénta:
12 décipi vero eos qui credidissent loco et templo, quod per univérsum mundum honorátur, pro sui veneratióne et sanctitáte, omnino impossibile esse.

[Responsory3]
@Tempora/101-2:Responsory3
