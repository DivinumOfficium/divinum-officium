[Ant 1]
Muro tuo * inexpúgnábili circumcinge nos, Dómine, et armis tuæ poténtiæ prótege nos semper.

[Lectio1]
Incipit liber Daniélis Prophétæ
!Dan 1:1-4
1 Anno tértio regni Jóakim regis Juda, venit Nabuchodónosor, rex Babylónis, in Jerúsalem et obsédit eam:
2 et trádidit Dóminus in manu ejus Jóakim, regem Juda, et partem vasórum domus Dei: et asportávit ea in terra Sénnaar in domum dei sui, et vasa íntulit in domum thesáuri dei sui. 
3 Et ait rex Asphenez præpósito eunuchorum, ut introduceret de fíliis Israël, et de semine regio et tyrannórum,
4 púeros, in quibus nulla esset mácula, decoros forma, et erudítos omni sapiéntia, cautos sciéntia, et doctos disciplína, et qui possent stare in palátio regis, ut docéret eos litteras et linguam Chaldæórum.

[Responsory1]
@Tempora/Pent01-0:Responsory1

[Lectio2]
!Dan 1:5-9
5 Et constítuit eis rex annonam per síngulos dies de cibis suis, et de vino unde bibebat ipse, ut enutriti tribus annis, póstea starent in conspéctu regis. 
6 Fuérunt ergo inter eos de fíliis Juda, Daniel, Ananías, Mísaël, et Azarías. 
7 Et impósuit eis præpositus eunuchórum nómina: Danieli, Baltássar; Ananíæ, Sidrach; Misaéli, Misach; et Azaríæ, Abdénago. 
8 Propósuit autem Daniel in corde suo, ne polluerétur de mensa regis, neque de vino potus ejus: et rogávit eunuchórum præpositum ne contaminarétur. 
9 Dedit autem Deus Danieli grátiam et misericórdiam in conspéctu principis eunuchórum.

[Responsory2]
@Tempora/111-0:Responsory2

[Lectio3]
!Dan 1:10-15
10 Et ait princeps eunuchórum ad Danielem: Timeo ego dóminum meum regem, qui constítuit vobis cibum et potum: qui, si víderit vultus vestros macilentiores præ ceteris adolescéntibus coævis vestris, condemnabitis caput meum regi. 
11 Et dixit Daniel ad Málasar, quem constitúerat princeps eunuchórum super Danielem, Ananíam, Misaélem et Azaríam: 
12 Ténta nos, óbsecro, servos tuos, diébus decem, et déntur nobis legúmina ad vescéndum, et aqua ad bibéndum:
13 et contemplare vultus nostros, et vultus puerórum, qui vescúntur cibo regio: et, sicut videris, fácies cum servis tuis. 
14 Qui, audito sermóne hujuscémodi, tentávit eos diébus decem. 
15 Post dies autem decem, apparuérunt vultus eórum meliores, et corpulentiores præ ómnibus púeris, qui vescebántur cibo regio.

[Responsory3]
@Tempora/111-0:Responsory3

[Lectio4]
Ex libro sancti Athanasii Epíscopi ad Vírgines.
!Liber de Virginitate, post initium.
Si accedant aliqui, e dicant tibi: Ne frequenter jejúnes, ne imbecillior fias; ne credas illis, neque auscultes: per istos enim inimícus hæc súggerit. Reminíscere ejus quod scriptum est, quod, cum tres púeri, et Daniel, et alii adolescentuli, captívi ducti essent a Nabuchodónosor rege Babylónis, jussumque esset ut de ipsíus mensa regia coméderent et de vino bíberent; Daniel et tres púeri illi noluérunt pollui ex mensa regis, sed dixérunt eunucho qui eos curándos susceperat: Da nobis de semínibus terræ, et vescemur. Quibus ait eunuchus: Timeo ego regem, qui constítuit vobis cibum et potum, ne forte fácies vestræ appareant regi squalidiores præ ceteris púeris qui regia mensa alúntur, et puniat me.

[Responsory4]
@Tempora/111-0:Responsory4

[Lectio5]
Cui dixérunt illi: Ténta servos tuos dies decem, et da nobis de semínibus. Et dedit eis legúmina ad vescéndum, et aquam ad bibéndum; et introduxit eos in conspéctu regis, et visæ sunt fácies ipsórum speciosiores præter ceteros púeros, qui regiæ mensæ cibis nútriebántur. Videsne quid fáciat jejunium? Morbos sanat, distillatiónes corporis exsiccat, dæmones fugat, pravas cogitatiónes expellit, méntem clariórem reddit, cor mundum efficit, corpus sanctificat, dénique ad thronum Dei hóminem sistit. Et ne putes hæc témere dici; habes hujus rei testimónium in Evangéliis a Salvatore prolátum. Cum enim quæsivissent discípuli quonam modo immundi spíritus ejiceréntur, respóndit Dóminus: Hoc genus non ejícitur, nisi in oratióne et jejúnio.

[Responsory5]
@Tempora/111-0:Responsory5

[Lectio6]
Quisquis ígitur ab immundo spíritu vexátur, si hoc animadvertat, et hoc phármaco utátur, jejúnio inquam, statim spíritus malus oppréssus abscedet, vim jejunii metuens. Valde enim dæmones oblectántur crápula et ebrietáte et corporis cómmodis. Magna vis in jejúnio, et magna ac præclára fiunt per illud. Alioquin unde hómines tam mirífica præstarent, et signa per eos fíerent, et sanitátem infirmis per ipsos largirétur Deus, nisi plane ob exercitatiónes spirituales, et humilitátem animi, et conversatiónem bonam? Jejunium enim Angelórum cibus est: et qui eo utitur, ordinis angelici censendus est.

[Responsory6]
@Tempora/111-0:Responsory6

[Responsory7]
@Tempora/111-0:Responsory7

[Responsory8]
@Tempora/Pent01-0:Responsory8
