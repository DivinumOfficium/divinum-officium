[Rank]
Dominica IV in Quadragesima;;I classis Semiduplex;;6

[Rule]
9 lectiones

[Ant 1]
Nemo te condemnavit mulier? * Nemo, Domine. Nec ego te condemnabo: jam amplius noli peccare.

[Oratio]
Concede, quǽsumus, omnipotens Deus: ut qui ex merito nostræ actionis affligimur, tuæ gratiæ consolatione respiremus.
$Per Dominum

[Lectio1]
De libro Exodi
!Exod 3:1-6
1 Moyses autem pascebat oves Jethro soceri sui sacerdotis Madian: cumque minasset gregem ad interiora deserti, venit ad montem Dei Horeb.
2 Apparuitque ei Dominus in flamma ignis de medio rubi: et videbat quod rubus arderet, et non combureretur.
3 Dixit ergo Moyses: Vadam, et videbo visionem hanc magnam, quare non comburatur rubus.
4 Cernens autem Dominus quod pergeret ad videndum, vocavit eum de medio rubi, et ait: Moyses, Moyses. Qui respondit: Adsum.
5 At ille: Ne appropies, inquit, huc: solve calceamentum de pedibus tuis: locus enim, in quo stas, terra sancta est.
6 Et ait: Ego sum Deus patris tui, Deus Abraham, Deus Isaac et Deus Jacob. Abscondit Moyses faciem suam: non enim audebat aspicere contra Deum.

[Responsory1]
R. Locutus est Dominus ad Moysen dicens: Descende in Ægyptum et dic Pharaoni:
* Ut dimittat populum meum: induratum est cor Pharaonis: non vult dimittere populum meum, nisi in manu forti.
V. Clamor filiorum Israël venit ad me, vidique afflictionem eorum: sed veni, mittam te ad Pharaonem.
R. Ut dimittat populum meum: induratum est cor Pharaonis: non vult dimittere populum meum, nisi in manu forti.

[Lectio2]
!Exod 3:7-10
7 Cui ait Dominus: Vidi afflictionem populi mei in Ægypto, et clamorem ejus audivi propter duritiam eorum qui præsunt operibus:
8 et sciens dolorem ejus, descendi ut liberem eum de manibus Ægyptiorum, et educam de terra illa in terram bonam, et spatiosam, in terram quæ fluit lacte et melle, ad loca Chananæi et Hethæi, et Amorrhæi, et Pherezæi, et Hevæi, et Jebusæi.
9 Clamor ergo filiorum Israël venit ad me: vidique afflictionem eorum, qua ab Ægyptiis opprimuntur.
10 Sed veni, et mittam te ad Pharaonem, ut educas populum meum, filios Israël, de Ægypto.

[Responsory2]
R. Stetit Moyses coram Pharaone et dixit: Hæc dicit Dominus:
* Dimitte populum meum, ut sacrificet mihi in deserto.
V. Dominus Deus Hebræorum misit me ad te dicens:
R. Dimitte populum meum ut sacrificet mihi in deserto.

[Lectio3]
!Exod 3:11-15
11 Dixitque Moyses ad Deum: Quis sum ego ut vadam ad Pharaonem, et educam filios Israël de Ægypto?
12 Qui dixit ei: Ego ero tecum: et hoc habebis signum, quod miserim te: cum eduxeris populum meum de Ægypto, immolabis Deo super montem istum.
13 Ait Moyses ad Deum: Ecce ego vadam ad filios Israël, et dicam eis: Deus patrum vestrorum misit me ad vos. Si dixerint mihi: Quod est nomen ejus? quid dicam eis?
14 Dixit Deus ad Moysen: Ego sum qui sum. Ait: Sic dices filiis Israël: Qui est, misit me ad vos.
15 Dixitque iterum Deus ad Moysen: Hæc dices filiis Israël: Dominus Deus patrum vestrorum, Deus Abraham, Deus Isaac et Deus Jacob, misit me ad vos: hoc nomen mihi est in æternum, et hoc memoriale meum in generationem et generationem.

[Responsory3]
R. Cantemus Domino, gloriose enim honorificatus est; equum et ascensorem projecit in mare.
* Adjutor et protector factus est mihi Dominus in salutem.
V. Dominus quasi vir pugnator, Omnipotens nomen ejus.
R. Adjutor et protector factus est mihi Dominus in salutem.
&Gloria
R. Adjutor et protector factus est mihi Dominus in salutem.

[Lectio4]
Sermo Sancti Basilii Magni
!Homilia 1. de jejunio, ante med.
Moysen per jejunium novimus in montem ascendisse: neque enim aliter ausus esset, verticem fumantem adire, atque in caliginem ingredi, nisi jejunio munitus. Per jejunium mandata digito Dei in tabulis conscripta suscepit. Item supra montem jejunium legis latæ conciliator fuit: inferius vero, gula ad idololatriam populum deduxit, ac contaminavit. Sedit, inquit, populus manducare et bibere, et surrexerunt ludere. Quadraginta dierum laborem ac perseverantiam Dei servo continuo jejunante ac orante, una tantum populi ebrietas cassam irritamque reddidit. Quas enim tabulas Dei digito conscriptas jejunium accepit, has ebrietas contrivit: Propheta sanctissimo indignum existimante, vinolentum populum a Deo legem accipere.

[Responsory4]
R. In mare viæ tuæ, et semitæ tuæ in aquis multis:
* Deduxisti sicut oves populum tuum in manu Moysi et Aaron.
V. Transtulisti illos per mare Rubrum, et transvexisti eos per aquam nimiam.
R. Deduxisti sicut oves populum tuum in manu Moysi et Aaron.

[Lectio5]
Uno temporis momento ob gulam populus ille per maxima prodigia Dei cultum edoctus, in Ægyptiacam idololatriam turpissime devolutus est. Ex quo si utrumque simul conferas, videre licet, jejunium ad Deum ducere, delicias vero salutem perdere. Quid Esau inquinavit, servumque fratris reddidit? nonne esca una, propter quam primogenita vendidit? Samuelem vero nonne per jejunium oratio largita est matri? Quid fortissimum Samsonem inexpugnabilem reddidit? nonne jejunium, cum quo in matris ventre conceptus est? Jejunium concepit, jejunium nutrivit, jejunium virum effecit. Quod sane Angelus matri præcepit, monens, quæcumque ex vite procederent, ne attingeret, non vinum, non siceram biberet. Jejunium prophetas genuit, potentes confirmat atque roborat.

[Responsory5]
R. Qui persequebantur populum tuum, Domine, demersisti eos in profundum;
* Et in columna nubis ductor eorum fuisti.
V. Deduxisti sicut oves populum tuum in manu Moysi et Aaron.
R. Et in columna nubis ductor eorum fuisti.

[Lectio6]
Jejunium legislatores sapientes facit: animæ optima custodia, corporis socius securus, fortibus viris munimentum et arma, athletis et certantibus exercitatio. Hoc præterea tentationes propulsat, ad pietatem armat, cum sobrietate habitat, temperantiæ opifex est: in bellis fortitudinem affert, in pace quietem docet: nazaræum sanctificat, sacerdotem perficit: neque enim fas est sine jejunio sacrificium attingere, non solum in mystica nunc et vera Dei adoratione, sed nec in illa, in qua sacrificium secundum legem in figura offerebatur. Jejunium Eliam magnæ visionis spectatorem fecit: quadraginta namque dierum jejunio cum animam purgasset, in spelunca meruit, quantum fas est homini, Deum videre. Moyses iterum legem accipiens, iterum jejunia secutus est. Ninivitæ nisi cum illis et bruta jejunassent, ruinæ minas nequaquam evasissent. In deserto autem quorumnam membra ceciderunt? nonne illorum, qui carnes appetivere?

[Responsory6]
R. Moyses famulus Dei jejunavit quadraginta diebus et quadraginta noctibus:
* Ut legem Domini mereretur accipere.
V. Ascendens Moyses in montem Sinai ad Dominum, fuit ibi quadraginta diebus et quadraginta noctibus.
R. Ut legem Domini mereretur accipere.
&Gloria
R. Ut legem Domini mereretur accipere.

[Lectio7]
Lectio sancti Evangelii secundum Joannem
!Joannes 6:1-15
In illo tempore: Abiit Jesus trans mare Galilææ, quod est Tiberiadis: et sequebatur eum multitudo magna, quia videbant signa, quæ faciebat super his qui infirmabantur. Et reliqua.
_
Homilia sancti Augustini Episcopi
!Tract 25 in Joannem
Miracula, quæ fecit Dominus noster Jesus Christus, sunt quidem divina opera, et ad intelligendum Deum de visibilibus admonent humanam mentem. Quia enim ille non est talis substantia, quæ videri oculis possit; et miracula ejus, quibus totum mundum regit, universamque creaturam administrat, assiduitate viluerunt, ita ut pene nemo dignetur attendere opera Dei mira et stupenda in quolibet seminis grano: secundum ipsam suam misericordiam servavit sibi quædam, quæ faceret opportuno tempore præter usitatum cursum ordinemque naturæ; ut non majora, sed insolita videndo stuperent, quibus quotidiana viluerant.

[Responsory7]
R. Splendida facta est facies Moysi, dum respiceret in eum Dominus:
* Videntes seniores claritatem vultus ejus, admirantes timuerunt valde.
V. Cumque descendisset de monte Sinai, portabat duas tabulas testimonii, ignorans quod cornuta esset facies ejus ex consortio sermonis Dei.
R. Videntes seniores claritatem vultus ejus, admirantes timuerunt valde.

[Lectio8]
Majus enim miraculum est gubernatio totius mundi, quam saturatio quinque millium hominum de quinque panibus. Et tamen hoc nemo miratur: illud mirantur homines, non quia majus est, sed quia rarum est. Quis enim et nunc pascit universum mundum, nisi ille, qui de paucis granis segetes creat? Fecit ergo quo modo Deus. Unde enim multiplicat de paucis granis segetes, inde in manibus suis multiplicavit quinque panes: potestas enim erat in manibus Christi. Panes autem illi quinque, quasi semina erant, non quidem terræ mandata, sed ab eo, qui terram fecit, multiplicata.

[Responsory8]
R. Ecce mitto Angelum meum, qui præcedat te, et custodiat semper:
* Observa et audi vocem meam, et inimicus ero inimicis tuis, et affligentes te affligam: et præcedet te Angelus meus.
V. Israël si me audieris, non erit in te deus recens, neque adorabis deum alienum: ego enim Dominus.
R. Observa et audi vocem meam, et inimicus ero inimicis tuis, et affligentes te affligam: et præcedet te Angelus meus.

[Lectio9]
Hoc ergo admotum est sensibus, quo erigeretur mens: et exhibitum oculis, ubi exerceretur intellectus: ut invisibilem Deum per visibilia opera miraremur, et erecti ad fidem, et purgati per fidem, etiam ipsum invisibilem videre cuperemus, quem de rebus visibilibus invisibilem nosceremus. Nec tamen sufficit hæc intueri in miraculis Christi. Interrogemus ipsa miracula, quid nobis loquantur de Christo: habent enim, si intelligantur, linguam suam. Nam quia ipse Christus Verbum Dei est: etiam factum Verbi, verbum nobis est.

[Responsory9]
R. Attendite, popule meus, legem meam:
* Inclinate aurem vestram in verba oris mei.
V. Aperiam in parabolis os meum: loquar propositiones ab initio sæculi.
R. Inclinate aurem vestram in verba oris mei.
&Gloria
R. Inclinate aurem vestram in verba oris mei.

[Ant Laudes]
Tunc acceptabis * sacrificium justitiæ, si averteris faciem tuam a peccatis meis.
Bonum est * sperare in Domino, quam sperare in principibus.
Me suscepit * dextera tua, Domine.
Potens es, Domine, * eripere nos de manu forti: libera nos, Deus noster.
Reges terræ * et omnes populi, laudate Deum.

[Capitulum Laudes]
!Gal 4:22-24
v. Fratres: Scriptum est, quoniam Abraham duos filios habuit: unum de ancilla, et unum de libera: sed qui de ancilla, secundum carnem natus est: qui autem de libera, per repromissionem: quæ sunt per allegoriam dicta.
$Deo gratias

[Ant 2]
Cum sublevasset oculos * Jesus, et vidisset maximam multitudinem venientem ad se, dixit ad Philippum: Unde ememus panes, ut manducent hi? Hoc autem dicebat tentans eum: ipse enim sciebat quid esset facturus.

[Ant Prima]
Accepit ergo * Jesus panes, et cum gratias egisset distribuit discumbentibus.

[Ant Tertia]
De quinque panibus * et duobus piscibus satiavit Dominus quinque millia hominum.

[Capitulum Tertia]
@:Capitulum Laudes

[Ant Sexta]
Satiavit Dominus * quinque millia hominum de quinque panibus et duobus piscibus.

[Capitulum Sexta]
!Gal 4:27
v. Lætare, sterilis, quæ non paris erumpe et clama quæ non parturis; quia multi filii desertæ magis quam eius quæ habet virum.
$Deo gratias

[Ant Nona]
Illi ergo * homines cum vidissent quod fecerat Jesus signum, intra se dicebant: quia hic est vere Propheta qui venturus est in mundum.

[Capitulum Nona]
!Gal 4:31
v. Itaque, fratres, non sumus ancillæ filii, sed liberæ: qua libertate Christus nos liberavit.
$Deo gratias

[Capitulum Vespera]
@:Capitulum Laudes

[Ant 3]
Subiit ergo * in montem Jesus, et ibi sedebat cum discipulis suis.
