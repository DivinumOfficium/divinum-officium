[Rank]
Dominica in Palmis;;I classis Semiduplex;;6

[Rule]
9 lectiones

[Ant 1]
@Tempora/Quad5-6:Ant 1

[Oratio]
@Tempora/Quad5-6:Oratio 3

[Lectio1]
De Jeremía Propheta.
!Jer 2:12-17
12 Obstupéscite, cæli, super hoc, et, portæ ejus, desolámini veheménter, dicit Dóminus.
13 Duo enim mala fecit pópulus meus: Me dereliquérunt fontem aquæ vivæ, et foderunt sibi cisternas, cisternas dissipatas, quæ continére non valent aquas. 
14 Numquid servus est Israël, aut vernaculus? Quare ergo factus est in prædam? 
15 Super eum rugiérunt leones, et dedérunt vocem suam, posuérunt terram ejus in solitúdinem: civitátes ejus exustæ sunt, et non est qui habitet in eis. 
16 Fílii quoque Mémpheos et Taphnes constupravérunt te usque ad vérticem. 
17 Numquid non istud factum est tibi, quia dereliquísti Dóminum Deum tuum eo témpore, quo ducebat te per viam?

[Responsory1]
R. In die qua invocávi te, Dómine, dixísti: Noli timere: 
* Judicásti causam meam, et liberásti me, Dómine, Deus meus.
V. In die tribulatiónis meæ clamávi ad te, quia exaudísti me.
R. Judicásti causam meam, et liberásti me, Dómine, Deus meus.

[Lectio2]
!Jer 2:18-22
18 Et nunc quid tibi vis in via Ægypti, ut bibas aquam túrbidam? et quid tibi cum via Assyriórum, ut bibas aquam flúminis? 
19 Arguet te malítia tua, et aversio tua increpábit te. Scito, et vide quia malum et amárum est reliquisse te Dóminum Deum tuum, et non esse timórem mei apud te, dicit Dóminus Deus exercituum. 
20 A sæculo confregísti jugum meum, rupísti víncula mea, et dixísti: Non serviam. In omni enim colle sublimi, et sub omni ligno frondoso, tu prosternebáris méretrix. 
21 Ego autem plantávi te víneam electam, omne semen verum: quómodo ergo conversa es mihi in pravum, vinea aliena? 
22 Si láveris te nitro, et multiplicáveris tibi herbam borith, maculáta es in iniquitáte tua coram me, dicit Dóminus Deus.

[Responsory2]
R. Fratres mei elongavérunt se a me: et noti mei
* Quasi aliéni recessérunt a me.
V. Dereliquérunt me próximi mei, et qui me novérunt.
R. Quasi aliéni recessérunt a me.

[Lectio3]
!Jer 2:29-32
29 Quid vultis mecum judício conténdere? Omnes dereliquístis me, dicit Dóminus. 
30 Frustra percússi fílios vestros, disciplínam non recepérunt: devorávit gládius vester prophétas vestros, quasi leo vastator 
31 generátio vestra. Vidéte verbum Dómini: Numquid solitúdo factus sum Israéli, aut terra serótina? Quare ergo dixit pópulus meus: Recessimus, non veniémus ultra ad te?
32 Numquid obliviscétur virgo ornaménti sui, aut sponsa fásciæ pectorális suæ? pópulus vero meus oblítus est mei diébus innúmeris.

[Responsory3]
R. Attende, Dómine, ad me, et audi voces adversariórum meórum: 
* Numquid redditur pro bono malum, quia fodérunt fóveam ánimæ meæ?
V. Recordare quod steterim in conspéctu tuo, ut loquerer pro eis bonum, et avérterem indignatiónem tuam ab eis.
R. Numquid redditur pro bono malum, quia fodérunt fóveam ánimæ meæ?
&Gloria
R. Attende, Dómine, ad me, et audi voces adversariórum meórum: * Numquid redditur pro bono malum, quia fodérunt fóveam ánimæ meæ?

[Lectio4]
Sermo sancti Leónis Papæ.
!Sermo 11 de Passióne Dómini.
Desideráta nobis, dilectíssimi, et universo optábilis mundo adest festívitas Dominicæ passiónis, quæ nos inter exsultatiónes spiritualium gaudiórum silére non patitur. Quia etsi difficile est, de eádem solemnitate sæpius digne apteque disserere: non est tamen liberum sacerdoti in tanto divinæ misericórdiæ sacraménto fidelibus pópulis subtrahere sermónis offícium: cum ipsa materia ex eo quod est ineffábilis, fándi tríbuat facultátem: nec possit deficere quod dicátur, dum numquam potest satis esse quod dícitur. Succumbat ergo humana infirmitas glóriæ Dei, et in explicandis opéribus misericórdiæ ejus, ímparem se semper invéniat. Labórémus sensu, hæreámus ingenio, deficiámus eloquio: bonum est ut nobis parum sit, quod etiam recte de Dómini majestáte sentímus.

[Responsory4]
R. Conclusit vias meas inimícus, insidiator factus est mihi sicut leo in abscóndito, replevit et inebriávit me amaritúdine: deduxérunt in lacum mortis vitam meam, et posuérunt lápidem contra me. 
* Vide, Dómine, iniquitátes illórum: et júdica causam ánimæ meæ, defensor vitæ meæ.
V. Factus sum in derísum omni pópulo meo, cánticum eórum tota die.
R. Vide, Dómine, iniquitátes illórum: et júdica causam ánimæ meæ, defensor vitæ meæ.

[Lectio5]
Dicénte enim prophéta: Quærite Dóminum, et confírmámini, quærite fáciem ejus semper: némini præsuméndum est, quod totum quod quærit, invenerit, ne désinat propinquare, qui cessarit accedere. Quid autem inter ómnia ópera Dei, in quibus humanæ admiratiónis fatigátur intentio, ita contemplatiónem mentis nostræ et oblectat et superat, sicut passio Salvatoris? Qui ut humanum genus vinculis mortíferæ prævaricatiónis absólveret, et sæviénti diabolo poténtiam suæ majestátis occuluit, et infirmitátem nostræ humilitátis objecit. Si enim crudelis et superbus inimícus consílium misericórdiæ Dei nosse potuísset, Judæórum animos mansuetúdine potius temperare, quam injústis odiis studuísset accendere: ne ómnium captivórum amitteret servitutem, dum nihil sibi debéntis perséquitur libertátem.

[Responsory5]
R. Salvum me fac, Deus, quóniam intravérunt aquæ usque ad ánimam meam: ne avértas fáciem tuam a me:
* Quóniam tríbulor, exáudi me, Dómine, Deus meus.
V. Inténde ánimæ meæ, et líbera eam: propter inimícos meos éripe me.
R. Quóniam tríbulor, exáudi me, Dómine, Deus meus.

[Lectio6]
Fefellit ergo illum malígnitas sua, íntulit supplícium Fílio Dei, quod cunctis aliis hóminum in remédium verterétur. Fudit sánguinem justum, qui reconciliando mundo et prétium esset, et póculum. Suscépit Dóminus, quod secúndum propositum suæ voluntátis elégit. Admisit in se impias manus furéntium: quæ dum proprio incumbunt scéleri, famulátæ sunt Redemptori. Cujus etiam circa interfectóres suos tanta erat pietátis affectio, ut de cruce supplicans Patri, non se víndicari, sed illis postularet ignosci.

[Responsory6]
R. Noli esse mihi, Dómine, alienus: parce mihi in die mala: confundántur omnes qui me persequúntur, 
* Et non confúndar ego.
V. Confundántur omnes inimíci mei, qui quærunt ánimam meam.
R. Et non confúndar ego.
&Gloria
R. Noli esse mihi, Dómine, alienus: parce mihi in die mala: confundántur omnes qui me persequúntur, * Et non confúndar ego.

[Lectio7]
Léctio sancti Evangélii secúndum Matthǽum.
!Matt 21:1-9
In illo témpore: Cum appropinquasset Jesus Jerosolymis, et venísset Béthphage ad montem Oliveti: tunc misit duos discípulos, dicens eis. Et réliqua.
_
Homilía sancti Ambrósii Epíscopi
!Liber 9 in Lucam
Pulchre relíctis Judǽis, habitatúrus in afféctibus Géntium, templum Dóminus ascéndit. Hoc enim templum est verum, in quo non in littera, sed in spíritu Dóminus adorátur. Hoc Dei templum est, quod fidei series, non lapidum structura fundávit. Deserúntur ergo qui óderant: eligúntur qui amatúri erant. Et ideo ad montem venit Oliveti, ut novellas óleas in sublimi virtúte plantaret, quarum mater est illa, quæ sursum est, Jerusalem. In hoc monte est ille cæléstis agricola: ut plantáti omnes in domo Dei, possint virítim dícere: Ego autem sicut olíva fructífera in domo Domini.

[Responsory7]
R. Dóminus mecum est tamquam bellator fortis: proptérea persecúti sunt me, et intellígere non potuérunt: Dómine, probas renes et corda: 
* Tibi revelavi causam meam.
V. Vidísti, Dómine, iniquitátes eórum advérsum me: júdica judícium meum.
R. Tibi revelavi causam meam.

[Lectio8]
Et fortasse ipse mons Christus est. Quis enim alius tales fructus ferret oleárum, non curvescéntium ubertáte baccárum, sed spíritus plenitúdine Géntium fœcundarum? Ipse est per quem ascéndimus, et ad quem ascéndimus. Ipse est janua, ipse est via, qui aperítur, et qui áperit: qui pulsatur ab ingrediéntibus, et ab eméritis adorátur. Ergo in castello erat, et ligátus erat pullus cum ásina: non poterat solvi nisi jussu Dómini. Solvit eum manus apostolica. Talis actus, talis vita, talis grátia. Esto talis et tu, ut possis ligatos sólvere.

[Responsory8]
R. Dixérunt ímpii apud se, non recte cogitántes: Circumveniámus justum, quóniam contrarius est opéribus nostris: promittit se sciéntiam Dei habere, Fílium Dei se nóminat, et gloriátur patrem se habere Deum: 
* Videámus si sermónes illíus veri sunt: et si est vere Fílius Dei, líberet eum de mánibus nostris: morte turpíssima condemnémus eum.
V. Tamquam nugaces æstimáti sumus ab illo, et ábstinet se a viis nostris tamquam ab immunditiis: et præfert novíssima justórum.
R. Videámus si sermónes illíus veri sunt: et si est vere Fílius Dei, líberet eum de mánibus nostris: morte turpíssima condemnémus eum.

[Lectio9]
Nunc considerémus qui fúerint illi, qui erróre detecto, de paradiso ejecti, in castellum sint relegati. Et vides, quemádmodum quos mors expúlerat, vita revocáverit. Et ideo secúndum Matthæum, et ásinam et pullum légimus: ut quia in duobus homínibus uterque fuerat sexus expulsus, in duobus animálibus sexus uterque revocétur. Ergo illic in ásina matre quasi Hevam figurávit erroris: hic autem in pullo generalitátem pópuli Gentilis expressit: et ideo pullo sedétur ásinæ. Et bene, in quo nemo sedit: quia nullus, antequam Christus, natiónum pópulos vocávit ad Ecclésiam. Denique secúndum Marcum sic habes: Quem nemo adhuc sedit hóminum.

[Responsory9]
R. Circumdedérunt me viri mendáces: sine causa flagellis cecidérunt me: 
* Sed tu, Dómine defensor, víndica me.
V. Quóniam tribulátio próxima est, et non est qui ádjuvet.
R. Sed tu, Dómine defensor, víndica me.
&Gloria
R. Circumdedérunt me viri mendáces: sine causa flagellis cecidérunt me: * Sed tu, Dómine defensor, víndica me.

[Ant Laudes]
Dóminus Deus * auxiliator meus: et ideo non sum confúsus.
Circumdántes * circumdedérunt me: et in nómine Dómini vindicábor in eis.
Júdica causam meam: * defénde, quia potens es, Dómine.
Cum Angelis * et púeris fidéles inveniámur, triumphatóri mortis clamántes: Hosánna in excélsis.
Confundántur * qui me persequúntur, et non confúndar ego, Dómine, Deus meus.

[Capitulum Laudes]
@Tempora/Quad5-6:Capitulum Vespera

[Ant 2]
Turba multa, * quæ convenerat ad diem festum, clamábat Dómino: Benedíctus qui venit in nómine Dómini: Hosánna in excélsis.

[Ant Prima]
Pueri Hebræórum * tolléntes ramos olivárum, obviavérunt Dómino clamántes et dicéntes: Hosanna in excélsis.

[Ant Tertia]
Pueri Hebræórum * vestiménta prosternébant in via, et clamábant, dicéntes: Hosanna Fílio David: benedíctus qui venit in nómine Domini.

[Capitulum Tertia]
@:Capitulum Laudes

[Ant Sexta]
Tibi revelávi * causam meam, defénsor vitæ meæ, Dómine, Deus meus.

[Capitulum Sexta]
!Phil 2:8-9
v. Humiliávit semetípsum factus obediens usque ad mortem, mortem autem crucis. Propter quod et Deus exaltávit illum, et donávit illi nomen, quod est super omne nomen.
$Deo gratias

[Ant Nona]
Invocábo * nomen tuum, Dómine: ne avértas fáciem tuam a clamore meo.

[Capitulum Nona]
!Phil 2:10-11
v. In nómine Jesu omne genu flectátur cæléstium, terrestrium, et infernórum: et omnis lingua confiteátur, quia Dóminus Jesus Christus in glória est Dei Patris.
$Deo gratias

[Capitulum Vespera]
@:Capitulum Laudes

[Ant 3]
Scriptum est enim: * Percútiam pastórem, et dispergéntur oves gregis: postquam autem resurréxero, præcédam vos in Galilǽam: ibi me vidébitis, dicit Dóminus.
