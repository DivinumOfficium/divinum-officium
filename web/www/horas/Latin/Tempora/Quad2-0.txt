[Rank]
Dominica II in Quadragesima;;I classis Semiduplex;;6

[Rule]
9 lectiones

[Ant 1]
Visionem quam vidistis * nemini dixeritis donec a mortuis resurgat Filius hominis.

[Oratio]
Deus, qui conspicis omni nos virtute destitui: interius exteriusque custodi; ut ab omnibus adversitatibus muniamur in corpore, et a pravis cogitationibus mundemur in mente.
$Per Dominum

[Lectio1]
De libro Genesis
!Gen 27:1-10
1 Senuit autem Isaac, et caligaverunt oculi ejus, et videre non poterat: vocavitque Esau filium suum majorem, et dixit ei: Fili mi? Qui respondit: Adsum.
2 Cui pater: Vides, inquit, quod senuerim, et ignorem diem mortis meæ.
3 Sume arma tua, pharetram, et arcum, et egredere foras: cumque venatu aliquid apprehenderis,
4 fac mihi inde pulmentum sicut velle me nosti, et affer ut comedam: et benedicat tibi anima mea antequam moriar.
5 Quod cum audisset Rebecca, et ille abiisset in agrum ut jussionem patris impleret,
6 dixit filio suo Jacob: Audivi patrem tuum loquentem cum Esau fratre tuo, et dicentem ei:
7 Affer mihi de venatione tua, et fac cibos ut comedam, et benedicam tibi coram Domino antequam moriar.
8 Nunc ergo, fili mi, acquiesce consiliis meis:
9 et pergens ad gregem, affer mihi duos hædos optimos, ut faciam ex eis escas patri tuo, quibus libenter vescitur:
10 quas cum intuleris, et comederit, benedicat tibi priusquam moriatur.

[Responsory1]
R. Tolle arma tua, pharetram et arcum, et affer de venatione tua, ut comedam:
* Et benedicat tibi anima mea.
V. Cumque venatu aliquid attuleris, fac mihi unde pulmentum ut comedam.
R. Et benedicat tibi anima mea.

[Lectio2]
!Gen 27:11-20
11 Cui ille respondit: Nosti quod Esau frater meus homo pilosus sit, et ego lenis:
12 si attrectaverit me pater meus, et senserit, timeo ne putet me sibi voluisse illudere, et inducam super me maledictionem pro benedictione.
13 Ad quem mater: In me sit, ait, ista maledictio, fili mi: tantum audi vocem meam, et pergens, affer quæ dixi.
14 Abiit, et attulit, deditque matri. Paravit illa cibos, sicut velle noverat patrem illius.
15 Et vestibus Esau valde bonis, quas apud se habebat domi, induit eum:
16 pelliculasque hædorum circumdedit manibus, et colli nuda protexit:
17 deditque pulmentum, et panes, quos coxerat, tradidit.
18 Quibus illatis, dixit: Pater mi? At ille respondit: Audio. Quis es tu, fili mi?
19 Dixitque Jacob: Ego sum primogenitus tuus Esau: feci sicut præcepisti mihi: surge, sede, et comede de venatione mea, ut benedicat mihi anima tua.
20 Rursumque Isaac ad filium suum: Quomodo, inquit, tam cito invenire potuisti, fili mi? Qui respondit: Voluntas Dei fuit ut cito occurreret mihi quod volebam.

[Responsory2]
R. Ecce odor filii mei sicut odor agri pleni, cui benedixit Dominus: crescere te faciat Deus meus sicut arenam maris.
* Et donet tibi de rore cæli benedictionem.
V. Deus autem omnipotens benedicat tibi, atque multiplicet.
R. Et donet tibi de rore cæli benedictionem.

[Lectio3]
!Gen 27:21-29
21 Dixitque Isaac: Accede huc, ut tangam te, fili mi, et probem utrum tu sis filius meus Esau, an non.
22 Accessit ille ad patrem, et palpato eo, dixit Isaac: Vox quidem, vox Jacob est: sed manus, manus sunt Esau.
23 Et non cognovit eum, quia pilosæ manus similitudinem majoris expresserant. Benedicens ergo illi,
24 ait: Tu es filius meus Esau? Respondit: Ego sum.
25 At ille: Affer mihi, inquit, cibos de venatione tua, fili mi, ut benedicat tibi anima mea. Quos cum oblatos comedisset, obtulit ei etiam vinum. Quo hausto,
26 dixit ad eum: Accede ad me, et da mihi osculum, fili mi.
27 Accessit, et osculatus est eum. Statimque ut sensit vestimentorum illius fragrantiam, benedicens illi, ait: Ecce odor filii mei sicut odor agri pleni, cui benedixit Dominus.
28 Det tibi Deus de rore cæli et de pinguedine terræ abundantiam frumenti et vini.
29 Et serviant tibi populi, et adorent te tribus: esto dominus fratrum tuorum, et incurventur ante te filii matris tuæ: qui maledixerit tibi, sit ille maledictus, et qui benedixerit tibi, benedictionibus repleatur.

[Responsory3]
R. Det tibi Deus de rore cæli et de pinguedine terræ abundantiam: serviant tibi tribus et populi:
* Esto dominus fratrum tuorum.
V. Et incurvetur ante te filii matris tuæ.
R. Esto dominus fratrum tuorum.
&Gloria
R. Esto dominus fratrum tuorum.

[Lectio4]
Ex libro Sancti Augustini Episcopi contra mendacium
!Cap 10 tom 4; post init
Jacob quod matre fecit auctore, ut patrem fallere videretur, si diligenter et fideliter attendatur, non est mendacium, sed mysterium. Quæ si mendacia dixerimus, omnes etiam parabole ac figuræ significandarum quarumcumque rerum, quæ non ad proprietatem accipiendæ sunt, sed in eis aliud ex alio est intelligendum, dicentur esse mendacia: quod absit omnino. Nam qui hoc putat, tropicis etiam tam multis locutionibus omnibus potest hanc importare calumniam: ita ut hæc ipsa, quæ appellatur metaphora, hoc est, de re propria ad rem non propriam verbi alicujus usurpata translatio, possit ista ratione mendacium nuncupari.

[Responsory4]
R. Dum exiret Jacob de terra sua, vidit gloriam Dei, et ait: Quam terribilis est locus iste!
* Non est hic aliud, nisi domus Dei, et porta cæli.
V. Vere Deus est in loco isto, et ego nesciebam.
R. Non est hic aliud, nisi domus Dei, et porta cæli.

[Lectio5]
Quæ significantur enim, utique ipsa dicuntur: putantur autem mendacia, quoniam non ea, quæ vere significantur, dicta intelliguntur; sed ea, quæ falsa sunt, dicta esse creduntur. Hoc ut exemplis fiat planius, idipsum quod Jacob fecit, attende. Hædinis certe pellibus membra contexit. Si causam proximam requiramus, mentitum putabimus: hoc enim fecit, ut putaretur esse qui non erat. Si autem hoc factum ad illud, propter quod significandum revera factum est, referatur: per hædinas pelles, peccata; per eum vero, qui eis se operuit, ille significatus est, qui non sua, sed aliena peccata portavit.

[Responsory5]
R. Si Dominus Deus meus fuerit mecum in via ista, per quam ego ambulo, et custodierit me, et dederit mihi panem ad edendum, et vestimentum quo operiar, et revocaverit me cum salute:
* Erit mihi Dominus in refugium, et lapis iste in signum.
V. Surgens ergo mane Jacob, tulit lapidem quem supposuerat capiti suo, et erexit in titulum, fundensque oleum desuper, dixit.
R. Erit mihi Dominus in refugium, et lapis iste in signum.

[Lectio6]
Verax ergo significatio nullo modo mendacium recte dici potest: ut autem in facto, ita et in verbo. Nam cum ei pater dixisset: Quis es tu, fili? ille respondit: Ego sum Esau primogenitus tuus. Hoc si referatur ad duos illos geminos, mendacium videbitur: si autem ad illud, propter quod significandum ista gesta dictaque conscripta sunt: ille est hic intelligendus in corpore suo, quod est ejus Ecclesia, qui de hac re loquens, ait: Cum videritis Abraham et Isaac et Jacob et omnes Prophetas in regno Dei, vos autem expelli foras. Et, Venient ab Oriente et Occidente, et Aquilone et Austro, et accumbent in regno Dei. Et, Ecce sunt novissimi, qui erant primi: et sunt primi, qui erant novissimi. Sic enim quodammodo minor majoris primatum frater abstulit, atque in se transtulit fratris,

[Responsory6]
R. Erit mihi Dominus in Deum, et lapis iste quem erexi in titulum, vocabitur domus Dei: et de universis quæ dederis mihi,
* Decimas et hostias pacificas offeram tibi.
V. Si reversus fuero prospere ad domum patris mei.
R. Decimas et hostias pacificas offeram tibi.
&Gloria
R. Decimas et hostias pacificas offeram tibi.

[Lectio7]
Lectio Sancti Evangelii secundum Matthæum
!Matt 17:1-9
In illo tempore: Assumpsit Jesus Petrum, et Jacobum, et Joannem fratrem ejus, et duxit illos in montem excelsum seorsum: et transfiguratus est ante eos. Et reliqua.
_
De Homilia sancti Leonis Papæ.
!Ex Homil. de Transfiguratione Domini.
Assumpsit Jesus Petrum, et Jacobum, et fratrem ejus Joannem, et conscenso cum eis seorsum monte præcelso, claritatem suæ gloriæ demonstravit: quia licet intellexissent in eo majestatem Dei, ipsius tamen corporis, quo divinitas tegebatur, potentiam nesciebant. Et ideo proprie signanterque promiserat, quosdam de astantibus discipulis non prius gustare mortem, quam viderent Filium hominis venientem in regno suo, id est, in regia claritate, quam spiritaliter ad naturam suscepti hominis pertinentem, his tribus viris voluit esse conspicuam. Nam illam ipsius Deitatis ineffabilem et inaccessibilem visionem, quæ in æternam vitam mundis corde servatur, nullo modo mortali adhuc carne circumdati intueri poterant et videre.

[Responsory7]
R. Dixit Angelus ad Jacob:
* Dimitte me, aurora est. Respondit ei: Non dimittam te, nisi benedixeris mihi. Et benedixit ei in eodem loco.
V. Cumque surrexisset Jacob, ecce vir luctabatur cum eo usque mane: et cum videret quod eum superare non posset, dixit ad eum.
R. Dimitte me, aurora est. Respondit ei: Non dimittam te, nisi benedixeris mihi. Et benedixit ei in eodem loco.

[Lectio8]
Dicente Patre: Hic est Filius meus dilectus, in quo mihi bene complacui, ipsum audite: nonne evidenter auditum est: Hic est Filius meus, cui ex me et mecum esse sine tempore est? quia nec genitor genito prior, nec genitus est genitore posterior. Hic est Filius meus, quem a me non separat Deitas, non dividit potestas, non discernit æternitas. Hic est Filius meus, non adoptivus, sed proprius: non aliunde creatus, sed ex me genitus: nec de alia natura mihi factus comparabilis sed de mea essentia mihi natus æqualis.

[Responsory8]
R. Vidi Dominum facie ad faciem:
* Et salva facta est anima mea.
V. Et dixit mihi: Nequaquam vocaberis Jacob, sed Israël erit nomen tuum.
R. Et salva facta est anima mea.

[Lectio9]
Hic est Filius meus, per quem omnia facta sunt, et sine quo factum est nihil: qui omnia quæ facio, similiter facit; et quidquid operor, inseparabiliter mecum atque indifferenter operatur, Hic est Filius meus, qui eam, quam mecum habet æqualitatem, non rapina appetiit, nec usurpatione præsumpsit: sed manens in forma gloriæ meæ, ut ad reparandum genus humanum exsequeretur commune consilium, usque ad formam servilem inclinavit incommutabilem Deitatem. Hunc ergo in quo mihi per omnia bene complaceo, et cujus prædicatione manifestor, cujus humilitate clarificor, incunctanter audite: quia ipse est veritas et vita, ipse virtus mea atque sapientia.

[Responsory9]
R. Cum audisset Jacob quod Esau veniret contra eum, divisit filios suos et uxores, dicens: Si percusserit Esau unam turmam, salvabitur altera. 
* Libera me, Domine, qui dixisti mihi: * Multiplicabo semen tuum sicut stellas cæli, et sicut arenam maris, quæ præ multitudine numerari non potest.
V. Domine, qui dixisti mihi: Revertere in terram nativitatis tuæ; Domine, qui pascis me a juventute mea.
R. Libera me, Domine, qui dixisti mihi:
&Gloria
R. Multiplicabo semen tuum sicut stellas cæli, et sicut arenam maris, quæ præ multitudine numerari non potest.

[Ant Laudes]
Domine, * labia mea aperies, et os meum annuntiabit laudem tuam.
Dextera Domini * fecit virtutem: dextera Domini exaltavit me.
Factus est * adjutor meus, Deus meus.
Trium puerorum * cantemus hymnum, quem cantabant in camino ignis, benedicentes Dominum.
Statuit ea * in æternum, et in sæculum sæculi; præceptum posuit et non præteribit.

[Capitulum Laudes]
!1 Thess 4:1
v. Fratres: rogamus vos et obsecramus in Domino Iesu: ut quemadmodum accepistis a nobis, quomodo vos oporteat ambulare, et placere Deo, sic et ambuletis, ut abundetis magis.
$Deo gratias

[Ant 2]
Assumpsit Jesus * discipulos suos, et ascendit in montem, et transfiguratus est ante eos.

[Ant Prima]
Domine, * bonum est nos hic esse: si vis, faciamus hic tria tabernacula; tibi unum, Moysi unum, et Eliæ unum.

[Ant Tertia]
@:Ant Prima

[Capitulum Tertia]
@:Capitulum Laudes

[Ant Sexta]
Faciamus hic * tria tabernacula; tibi unum, Moysi unum, et Eliæ unum.

[Capitulum Sexta]
!1 Thess 4:3-4
v. Hæc est enim voluntas Dei, sanctificatio vestra: ut abstineatis vos a fornicatione, ut sciat unusquisque vestrum suum vas possidere in sanctificatione et honore.
$Deo gratias

[Ant Nona]
Visionem quam vidistis, * nemini dixeritis, donec a mortuis resurgat Filius hominis.

[Capitulum Nona]
!1 Thess 4:7
v. Non enim vocavit nos Deus in immunditiam, sed in sanctificationem, in Christo Jesu Domino nostro.
$Deo gratias

[Capitulum Vespera]
!1 Thess 4:1
v. Fratres: rogamus vos et obsecramus in Domino Iesu: ut quemadmodum accepistis a nobis, quomodo vos oporteat ambulare, et placere Deo, sic et ambulatis, ut abundetis magis.
$Deo gratias

[Ant 3]
Visionem quam vidistis, * nemini dixeritis, donec a mortuis resurgat Filius hominis.
