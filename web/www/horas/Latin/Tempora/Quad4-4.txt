[Rank]
Feria Quinta infra Hebdomadam IV in Quadragesima;;Feria major;;2

[Rule]

[Lectio1]
Léctio sancti Evangélii secúndum Lucam.
!Luc 7:11-16
In illo témpore: Ibat Jesus in civitátem, quæ vocátur Naim: et ibant cum eo discipulus ejus, et turba copiosa. Et réliqua.
_
Homilía sancti Ambrósii Epíscopi
!Lib. 5 Comment. in Lucæ cap. 7, post initium
Et hic locus ad utramque redundat grátiam; et ut cito flecti divinam misericórdiam matris víduæ lamentatióne credamus, ejus præcipue, quæ únici fílii vel labóre, vel morte frangátur; cui tamen víduæ gravitátis meritum exsequiárum turba conciliet: et ut hanc víduam populórum turba septam, plus vidéri esse quam feminam, quæ resurrectiónem únici et adolescentis fílii suis lácrimis merúerit impetrare: eo quod sancta Ecclésia pópulum juniórem a pompa fúneris atque a supremis sepulcri, suárum révocet ad vitam contemplatióne lacrimárum: quæ flere prohibétur eum, cui resurréctio debebátur.

[Responsory1]
@Tempora/Quad4-0:Responsory1

[Lectio2]
Qui quidem mórtuus in lóculo materiálibus quatuor ad sepúlcrum ferebátur elementis, sed spem resurgéndi habebat, quia ferebátur in ligno. Quod etsi nobis ante non próderat, tamen posteáquam Jesus id tétigit, profícere cœpit ad vitam: ut esset indicio, salútem pópulo per crucis patíbulum refundéndam. Audito ígitur Dei verbo, stetérunt acerbi illi fúneris portitores, qui corpus humanum lethali fluxu natúræ materialis urgebant. Quid enim aliud, nisi quasi in quodam féretro, hoc est, supremi fúneris instrumento, jacémus exánimes, cum vel ignis immodicæ cupiditátis exæstuat, vel frigidus humor exundat, vel pigra quadam terreni corporis habitúdine vigor hebetátur animórum; vel concreta noster spíritus labe, puræ lucis vacuus méntem alit? Hi sunt nostri fúneris portitores.

[Responsory2]
@Tempora/Quad4-0:Responsory2

[Lectio3]
Sed quamvis suprema mortis spem vitæ omnis aboléverint, et túmulo próxima córpora jaceant defunctórum: verbo tamen Dei jam mortua resurgunt cadávera: vox redit, redditur fílius matri, revocátur a túmulo, eripitur a sepúlcro. Quis iste est túmulus tuus, nisi mali mores? Túmulus tuus perfidia est: sepúlcrum tuum guttur est. Sepúlcrum enim patens, est guttur eórum, unde verba mortua proferúntur. Ab hoc sepúlcro te líberat Christus: ab hoc túmulo surges, si audias verbum Dei. Et si grave peccátum est, quod pœniténtiæ lácrimis ipse lavare non possis; fleat pro te mater Ecclésia, quæ pro singulis tamquam pro únicis fíliis vidua mater intérvenit. Compátitur enim quodam spiritali dolóre natúræ, cum suos líberos lethálibus vitiis ad mortem cernit urgéri.

[Responsory3]
@Tempora/Quad4-0:Responsory3

[Ant 2]
Ibat Jesus * in civitátem, quæ vocátur Naim: et ecce defunctus efferebátur fílius únicus matris suæ.

[Oratio 2]
Præsta, quǽsumus, omnípotens Deus: ut, quos jejunia votiva castigant, ipsa quoque devotio sancta lætíficet; ut, terrenis afféctibus mitigatis, facílius cæléstia capiamus.
$Per Dominum

[Ant 3]
Prophéta magnus * surréxit in nobis, et quia Deus visitávit plebem suam.

[Oratio 3]
Pópuli tui, Deus, institútor et rector: peccáta, quibus impugnátur, expélle; ut semper tibi plácitus, et tuo munímine sit secúrus.
$Per Dominum
