[Rank]
Feria Quarta infra Hebdomadam IV in Quadragesima;;Feria major;;3

[Rule]

[Lectio1]
Léctio sancti Evangélii secúndum Joánnem
!Joannes 9:1-38
In illo témpore: Præteriens Jesus, vidit hóminem cæcum a nativitáte: et interrogavérunt eum discípuli ejus: Rabbi, quis peccávit, hic, aut paréntes ejus, ut cæcus nascerétur? Et réliqua.
_
Homilía sancti Augustíni Epíscopi
!Tract. 44 in Joánnem, circa initium
Ea quæ fecit Dóminus noster Jesus Christus, stupenda atque miranda, et opera, et verba sunt: opera, quia facta sunt: verba, quia signa sunt. Si ergo quid significet hoc quod factum est, cogitémus: genus humanum est iste cæcus. Hæc enim cæcitas cóntigit in primo hómine per peccátum, de quo omnes originem duximus, non solum mortis, sed etiam iniquitátis. Si enim cæcitas est infidelitas, et illuminátio fides: quem fidélem, quando venit Christus, invénit? Quandóquidem Apóstolus natus in gente prophetárum dicit: Fúimus et nos aliquándo natúra fílii iræ, sicut et ceteri. Si fílii iræ, fílii vindictæ, fílii pœnæ, fílii gehennæ: quómodo natúra, nisi quia peccante primo hómine vitium pro natúra inolevit? Si vitium pro natúra inolevit, secúndum méntem omnis homo cæcus natus est.

[Responsory1]
@Tempora/Quad4-0:Responsory7

[Lectio2]
Venit Dóminus: quid fecit? Magnum mystérium commendávit. Exspuit in terram, de salíva sua lutum fecit: quia Verbum caro factum est, et inunxit óculos cæci. Inunctus erat, et nondum videbat. Misit illum ad piscínam, quæ vocátur Síloë. Pertinuit autem ad Evangelistam commendare nobis nomen hujus piscínæ, et ait: Quod interpretátur Missus. Jam quis sit missus agnoscitis. Nisi enim ille fuísset missus, nemo nostrum esset ab iniquitáte dimissus. Lávit ergo óculos in ea piscína, quæ interpretátur Missus; baptizátus est in Christo. Si ergo quando eum in seipso quodámmodo baptizávit, tunc illuminávit: quando inunxit, fortasse catechúmenum fecit.

[Responsory2]
@Tempora/Quad4-0:Responsory8

[Lectio3]
Audístis grande mystérium. Interrogo hóminem: Christianus es? Respondet tibi: Non sum. Si paganus es, aut Judæus? Si autem dixerit, Non sum: adhuc quæris ab eo, Catechúmenus, an fidélis? Si respónderit tibi, Catechúmenus: inunctus est, nondum lotus. Sed unde inunctus? Quære, et respondet. Quære ab illo, in quem credat? Eo ipso quo catechúmenus est, dicit: In Christum. Ecce modo loquor et fidelibus et catechúmenis. Quid dixi de sputo et luto? Quia Verbum caro factum est; hoc catechúmeni audiunt: sed non eis sufficit ad quod inuncti sunt: festínent ad lavácrum, si lumen inquírunt.

[Responsory3]
@Tempora/Quad4-0:Responsory9

[Ant 2]
Rabbi, quid peccávit * homo iste, quod cæcus natus est? Respóndit Jesus, et dixit: Neque hic peccávit, neque paréntes ejus: sed ut manifesténtur ópera Dei in illo.

[Oratio 2]
Deus, qui et justis præmia meritórum, et peccatóribus per jejunium véniam præbes: miserére supplícibus tuis; ut reátus nostri conféssio indulgéntiam valeat percípere delictórum.
$Per Dominum.

[Ant 3]
Ille homo * qui dícitur Jesus, lutum fecit ex sputo, et linívit óculos meos, et modo video.

[Oratio 3]
Pateant aures misericórdiæ tuæ, Dómine, precibus supplicántium: et, ut peténtibus desideráta concedas, fac eos, quæ tibi sunt placita, postulare.
$Per Dominum
