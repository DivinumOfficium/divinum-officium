Tértio Nonas Augústi
_
Hierosólymis Invéntio beatíssimi Stéphani Protomártyris, et sanctórum Gamaliélis, Nicodémi et Abibónis, sicut Luciáno Presbýtero divínitus revelátum est, Honórii Príncipis témpore.
Philíppis, in Macedónia, sanctæ Lýdiæ purpuráriæ, quæ, prædicánte ibídem sancto Paulo Apóstolo, ut beátus Lucas in Actibus Apostólicis refert, ómnium prima crédidit Evangélio.
Neápoli, in Campánia, sancti Aspréni Epíscopi, qui a sancto Petro Apóstolo, curátus ab infirmitáte ac deínde baptizátus, ejúsdem civitátis Epíscopus ordinátus fuit.
Constantinópoli natális sancti Hermélli Mártyris.
Apud Indos, Persis finítimos, pássio sanctórum Monachórum, et aliórum fidélium, quos Abénner Rex, pérsequens Ecclésiam Dei, divérsis afflíctos supplíciis, cædi jussit.
Augustodúni deposítio sancti Euphrónii, Epíscopi et Confessóris.
Anágniæ sancti Petri Epíscopi, qui, monástica primum observántia, deínde pastoráli vigilántia clarus, quiévit in Dómino.
Beróeæ, in Sýria, sanctárum mulíerum Maránæ et Cyræ.
