Tértio Kaléndas Mártii
_
Insulæ, in Aprútio, sancti Gabriélis a Vírgine Perdolénte, Clérici Congregatiónis a Cruce et Passióne Dómini nuncupátæ, et Confessóris; qui, magnis intra breve vitæ spátium méritis et post mortem miráculis clarus, a Benedícto Papa Décimo quinto in Sanctórum cánonem relátus est.
Romæ natális sanctórum Mártyrum Alexándri, Abúndii, Antígoni et Fortunáti.
Alexandríæ pássio sancti Juliáni Mártyris, qui, cum ita pódagra constríctus esset, ut neque incédere neque stare posset, una cum duóbus fámulis, qui eum in sella gestábant, Júdici offértur; quorum alter fidem negávit, alter, nómine Eunus, cum dómino suo perdurávit in confessióne Christi. Ipse porro Juliánus et Eunus, camélis impósiti, per totam urbem circumdúci jubéntur, et flagris laniári, ac tandem, incénso rogo, hinc inde spectánte pópulo, combúri.
Ibídem sancti Besæ mílitis, qui, cum insultántes in prædíctos Mártyres cohibéret, delátus est ad Júdicem, et, pro fide constánter agens, cápite truncátus.
Híspali, in Hispánia, natális sancti Leándri, ejúsdem civitátis Epíscopi, qui, sanctórum Isidóri Epíscopi ac Florentínæ Vírginis frater, sua prædicatióne et indústria gentem Visigothórum, adjuvánte Reccarédo, eórum Rege, ab Ariána impietáte ad cathólicam fidem convértit.
Constantinópoli sanctórum Confessórum Basilíi et Procópii, qui, témpore Leónis Imperatóris, pro cultu sanctárum Imáginum strénue decertárunt.
Lugdúni, in Gállia, sancti Baldoméri Subdiaconi, viri Deo devóti, cujus sepúlcrum crebris miráculis illustrátur.
