Prídie Idus Januárii
_
Romæ sanctæ Tatiánæ Mártyris, quæ, sub Alexándro Imperatóre, uncis atque pectínibus laniáta, béstiis expósita et in ignem missa, sed nil læsa, demum, gládio percússa, migrávit in cælum.
Constantinópoli sanctórum Tígrii Presbýteri, et Eutrópii Lectóris; qui, Arcádii Imperatóris témpore, cum de incéndio quo Ecclésia princeps et Senátus cúria conflagráverant, tamquam per eos ad exsílium sancti Joánnis Chrysóstomi ulciscéndum excitáto, per calúmniam accusáti essent, sub Præfécto urbis Optáto, inánium deórum superstitióne implícito et Christiánæ religiónis osóre, passi sunt.
In Acháia sancti Sátyri Mártyris, qui cum ante quoddam idólum tránsiret, in illud exsufflávit, signans sibi frontem, atque statim idólum córruit; ob quam causam decollátus est.
Eódem die sancti Arcádii Mártyris, génere et miráculis clari.
In Africa sanctórum Mártyrum Zótici, Rogáti, Modésti, Cástuli, et corónæ Mílitum quadragínta.
Tíbure sancti Zótici Mártyris.
Ephési pássio sanctórum quadragínta duórum Monachórum, qui ob cultum sanctárum Imáginum, sub Constantíno Coprónymo, sævíssime cruciáti, martýrium complevérunt.
Ravénnæ sancti Joánnis, Epíscopi et Confessóris.
Verónæ sancti Probi Epíscopi.
In Anglia sancti Benedícti, Abbátis et Confessóris.
