Sexto Kaléndas Februárii
_
Sancti Joánnis Chrysóstomi, Epíscopi Constantinopolitáni, Confessóris et Ecclésiæ Doctóris, cæléstis Oratórum sacrórum Patróni; qui décimo octávo Kaléndas Octóbris obdormívit in Dómino. Ejus sacrum corpus, sub Theodósio junióre, hac die Constantinópolim, inde póstea Romam translátum fuit, et in Basílica Príncipis Apostolórum cónditum.
Bríxiæ natális sanctæ Angelæ Meríci Vírginis, ex tértio Ordine sancti Francísci, quæ Societátem Vírginum sanctæ Ursulæ instítuit, quarum præcípuum munus esset dirígere adolescéntulas in vias Dómini. Ejus tamen festívitas, ex decréto Pii Papæ Duodécimi, Kaléndas Júnii celebrátur.
Apud Cenómanos, in Gállia, deposítio sancti Juliáni, ejúsdem urbis primi Epíscopi, quem sanctus Petrus illuc ad prædicándum Evangélium misit.
Soræ sancti Juliáni Mártyris, qui, in persecutióne Antoníni, sub Flaviáno Prǽside, comprehénsus est, et, cum idolórum templum, dum ipse torquerétur, corruísset, martýrii corónam, truncáto cápite, accépit.
In Africa sancti Avíti Mártyris.
Ibídem sanctórum Mártyrum Dátii, Reátri et Sociórum, qui in persecutióne Wandálica passi sunt.
Item sanctórum Datívi, Juliáni, Vincéntii atque aliórum vigínti septem Mártyrum.
Romæ sancti Vitaliáni Papæ.
In monastério Bodacénsi, in Gállia, sancti Mauri Abbátis.
