Prídie Nonas Augústi
_
Sancti Domínici Confessóris, qui Ordinis Fratrum Prædicatórum Fundátor fuit, atque octávo Idus mensis hujus in pace quiévit. 
In vico Ars, diœcésis Bellicénsis, in Gállia, natális sancti Joánnis Baptístæ-Maríæ Vianney, Presbýteri et Confessóris, in parochiáli múnere obeúndo insígnis, quem Pius Papa Undécimus in Sanctórum númerum rétulit, ipsíus festum quinto Idus mensis hujus agéndum indíxit, eúmque ómnium parochórum cæléstem Patrónum constítuit.
Thessalonícæ item natális beáti Aristárchi, qui discípulus et comes indivíduus fuit sancti Pauli Apóstoli, de quo ipse Paulus ad Colossénses scribit: « Salútat vos Aristárchus, concaptívus meus ». Is, ab eódem Apóstolo Epíscopus Thessalonicénsium ordinátus, tandem, post longos agónes, sub Neróne, coronátus a Christo, quiévit.
Romæ sanctæ Perpétuæ, quæ, a beáto Petro Apóstolo baptizáta, Nazárium fílium et Africánum virum ad Christi fidem perdúxit, et multa sanctórum Mártyrum córpora sepelívit; ac tandem, bonórum óperum méritis cumuláta, migrávit ad Dóminum.
Item Romæ, via Latína, pássio beáti Tertullíni, Presbýteri et Mártyris; qui, sub Valeriáno Imperatóre, post ímpiam fústium mactatiónem, ígnium circa látera exustiónem, oris quassatiónem, atque in equúleo extensiónem nervorúmque cæsiónem, data senténtia, cápitis amputatióne martýrium consummávit.
Constantinópoli sancti Eleuthérii Mártyris, ex órdine Senatório viri, qui pro Christo, in persecutióne Maximiáni, gládio cassus est.
In Pérside sanctárum Mártyrum Iæ et Sociárum; quæ, cum novem míllibus Christiánis captívis, sub Sápore Rege, divérsis pœnis afflíctæ, martýrium subiérunt.
Verónæ sancti Agábii, Epíscopi et Confessóris.
Turónis, in Gállia, sancti Euphrónii Epíscopi.
Colóniæ Agrippínæ commemorátio sancti Protásii Mártyris; qui Medioláni, una cum Gervásio fratre, passus est tertiodécimo Kaléndas Júlii.
