Séptimo Kaléndas Octóbris
_
Apud castéllum Emmaus natális beáti Cléophæ, qui fuit Christi discípulus, quem et in eádem domo in qua mensam Dómino paráverat, pro confessióne illíus a Judǽis occísum tradunt, et gloriósa memória sepúltum.
Ambiáni, in Gállia, beáti Firmíni Epíscopi, qui, in persecutióne Diocletiáni, sub Rictiováro Prǽside, post vária torménta, cápitis decollatióne martýrium sumpsit.
Eódem die, via Cláudia, sancti Herculáni, mílitis et Mártyris; qui, sub Antoníno Imperatóre, miráculis in passióne beáti Alexándri Epíscopi ad Christum convérsus, atque ob fídei confessiónem, post multa torménta, gládio cæsus est.
Damásci sanctórum Mártyrum Pauli, et Tattæ cónjugis, ac Sabiniáni, Máximi, Rufi et Eugénii filiórum; qui, Christiánæ religiónis accusáti, verbéribus aliísque supplíciis torti sunt, et in cruciátibus ánimas Deo reddidérunt.
In Asia pássio sanctórum Bardomiáni, Eucárpi et aliórum vigínti sex Mártyrum.
Lugdúni, in Gállia, deposítio sancti Lupi, qui ex Anachorétæ factus est Epíscopus.
Antisiodóri sancti Anachárii, Epíscopi et Confessóris.
Blesis, in Gállia, sancti Solémnii, Epíscopi Carnuténsis, miráculis clari.
Eódem die sancti Princípii, qui fuit Epíscopus Suessionénsis et frater beáti Remígii Epíscopi.
Anágniæ sanctárum Vírginum Auréliæ et Neomísiæ.
