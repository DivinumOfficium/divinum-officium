Quartodecimo Kalendas Martii
_
Romae beati Onesimi, de quo sanctus Paulus Apostolus ad Philemonem scribit; quem etiam, post sanctum Timotheum, Ephesiorum Episcopum ordinavit, praedicationisque verbum illi commisit. Ipse autem Onesimus, vinctus Romam perductus ac pro fide Christi lapidatus, primo ibidem sepultus fuit; inde ad locum ubi Episcopus fuerat ordinatus, corpus ejus delatum est.
In Aegypto sancti Juliani Martyris, cum aliis quinque millibus.
Caesareae, in Palaestina, sanctorum Martyrum Aegyptiorum Eliae, Jeremiae, Isaiae, Samuelis et Danielis; qui, cum spontanee ministrassent Confessoribus in Cilicia ad metalla damnatis, et inde reverterentur, sunt comprehensi, et a Firmiliano Praeside, sub Galerio Maximiano Imperatore, saevissime torti, gladio demum percussi sunt. Post eos sanctus Porphyrius, Pamphili Martyris famulus, et sanctus Seleucus Cappadox, qui iteratis certaminibus saepe vicerant, rursus cruciati sunt, atque alter incendio, gladio alter coronam martyrii acceperunt.
Nicomediae sanctae Julianae, Virginis et Martyris; quae, sub Maximiano Imperatore, primum a patre suo Africano graviter caesa, deinde ab Evilasio Praefecto, cui nubere recusaverat, varie cruciata, et postmodum in carcerem detrusa, ubi palam cum diabolo conflixit, demum, cum flammas ignium et ollam ferventem superasset, capitis decollatione martyrium consummavit. Ipsius autem corpus postea Cumas, in Campania, translatum est.
Brixiae sancti Faustini, Episcopi et Confessoris.
