110:1 Celebrábo Dóminum toto corde, * in cœtu justórum et congregatióne.
110:2 Magna sunt ópera Dómini, * scrutánda ómnibus qui díligunt ea.
110:3 Majéstas et magnificéntia opus ejus; * et justítia ejus manet in ætérnum.
110:4 Memoránda fecit mirabília sua; * miséricors et clemens est Dóminus.
110:5 Escam dedit timéntibus se; * memor erit in ætérnum fœ́deris sui.
110:6 Poténtiam óperum suórum manifestávit pópulo suo, * ut daret eis possessiónem géntium.
110:7 Opera mánuum ejus sunt fidélia et justa; * firma sunt ómnia præcépta ejus,
110:8 Stabilíta in sǽcula, in ætérnum, * facta cum firmitáte et æquitáte.
110:9 Redemptiónem misit pópulo suo, státuit in ætérnum fœdus suum; * sanctum et venerábile est nomen ejus.
110:10 Inítium sapiéntiæ timor Dómini: prudénter agunt omnes, qui colunt eum; * laus ejus manet in ætérnum.
