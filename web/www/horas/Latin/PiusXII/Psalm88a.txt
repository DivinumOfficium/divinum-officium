88:1 Gratias Domini * in æternum cantabo;
88:2 Per omnes generationes * annuntiabo fidelitatem tuam ore meo.
88:3 Dixisti enim: In æternum fundata est gratia; * in cælo stabilisti fidelitatem tuam.
88:4 Inii foedus cum electo meo; iuravi David, servo meo: * usque in æternum stabiliam semen tuum,
88:5 Et fundabo in omnes generationes * thronum tuum.
88:6 Cæli mirabilia tua celebrant, Dómine, * et fidelitatem tuam in coetu sanctorum.
88:7 Nam quis in nubibus æquabitur Domino, * similis erit Domino inter filios Dei?
88:8 Deus est terribilis in concilio sanctorum, * magnus et tremendus præ omnibus circa eum.
88:9 Dómine, Deus exercituum, quis par est tibi? *  Potens es, Dómine, et fidelitas tua circumdat te.
88:10 Tu imperas superbiæ maris, * tumorem fluctuum eius tu compescis.
88:11 Tu transfixum conculcasti Rahab, * Bracchio potenti tuo dispersisti inimicos tuos.
88:12 Tui sunt cæli, et tua est terra; orbem terrarum et quod eum replet tu fundasti; * aquilonem et austrum tu creasti;
88:13 Thabor et Hermon de nomine tuo exsultant. * Tibi bracchium potens est,
88:14 Firma manus tua, dextera tua erecta. * Iustitia et ius sunt fundamentum throni tui;
88:15 Gratia et fidelitas præcedant te. * Beatus populus qui exsultare novit;
88:16 Ambulant, Dómine, in lumine vultus tui, de nomine tuo lætantur semper, * et iustitia tua extolluntur.
88:17 Nam tu es splendor potentiæ eorum, * et tuo favore extollitur cornu nostrum.
88:18 Nam Domini est clipeus noster, * et Sancti Isræl rex noster.
