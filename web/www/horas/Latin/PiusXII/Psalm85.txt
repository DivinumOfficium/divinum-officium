85:1 Inclina, Dómine, aurem tuam, exaudi me, * quia miser et pauper sum ego.
85:2 Custodi animam meam, quia devotus sum tibi; * salvum fac servum tuum sperantem in te.
85:3 Deus meus es tu: miserere mei, Dómine, quia assidue ad te clamo. *  Lætifica animam servi tui, quia ad te, Dómine, animam meam attollo.
85:4 Tu enim, Dómine, es bonus et clemens, * plenus misericordiæ in omnes qui invocant te.
85:5 Ausculta, Dómine, orationem meam, * et attende ad vocem obsecrationis meæ.
85:6 Die tribulationis meæ clamo ad te, * quia exaudies me.
85:7 Non est tibi par inter deos, Dómine, * et non est opus simile operi tuo:
85:8 Omnes gentes, quas fecisti, venient et adorabunt te, Dómine, * et prædicabunt nomen tuum.
85:9 Quia magnus es tu et facis mirabilia: * tu solus es Deus.
85:10 Doce me, Dómine, viam tuam, ut ambulem in veritate tua; * dirige cor meum, ut timeat nomen tuum.
85:11 Celebrabo te, Dómine, Deus meus, toto corde meo, * et prædicabo nomen tuum in æternum.
85:12 Quia misericordia tua magna fuit erga me, * et eripuisti animam meam de profundis inferni.
85:13 Deus, superbi insurrexerunt contra me, et turba præpotentium insidiatur vitæ meæ, * neque te ponunt ante oculos suos.
85:14 Sed tu, Dómine, Deus misericors es et benignus, * tardus ad iram, summe clemens et fidelis.
85:15 Respice in me, et miserere mei; * da robur tuum servo tuo et salvum fac filium ancillæ tuæ.
85:16 Signum da mihi favoris tui, ut videant, qui oderunt me, et confundantur, * quod tu, Dómine, adiuveris me et consolatus sis me.
