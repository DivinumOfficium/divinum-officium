56:1 Miserére mei, Deus, miserére mei, * quia ad te cónfugit ánima mea,
56:2 Et in umbram alárum tuárum confúgio, * donec tránseat calámitas.
56:3 Clamo ad Deum altíssimum, * ad Deum qui bene facit mihi.
56:4 Mittat de cælo et salvet me, * oppróbriis affíciat eos qui me persequúntur;
56:5 Mittat Deus grátiam suam et fidelitátem. * In médio leónum decúmbo, qui ávide dévorant fílios hóminum.
56:6 Dentes eórum sunt lánceæ et sagíttæ, * et lingua eórum gládius acútus.
56:7 Excélsus appáre super cælos, Deus; * super omnem terram sit glória tua.
56:8 Rete paravérunt gréssibus meis: * depressérunt ánimam meam;
56:9 Fodérunt ante me fossam: * cadant in eam.
56:10 Firmum est cor meum, Deus, firmum cor meum; * cantábo et psallam.
56:11 Evígila, ánima mea; evigiláte, psaltérium et cíthara! * Excitábo auróram.
56:12 Laudábo te in pópulis, Dómine; * psallam tibi in natiónibus,
56:13 Quóniam magna est usque ad cælum misericórdia tua, * et usque ad nubes fidélitas tua.
56:14 Excélsus appáre super cælos, Deus; * super omnem terram sit glória tua!
