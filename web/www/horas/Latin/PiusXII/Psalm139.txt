139:1 Eripe me, Dómine, ab homine malo, * a viro violento custodi me:
139:2 Ab iis qui cogitant mala in corde, * omni die excitant lites,
139:3 Acuunt linguas suas ut serpens: * venenum aspidum sub labiis eorum.
139:4 Salva me, Dómine, a manibus iniqui, * a viro violento custodi me:
139:5 Qui cogitant evertere gressus meos, * superbi abscondunt laqueum mihi,
139:6 Et funes extendunt ut rete, * iuxta viam tendiculas collocant mihi.
139:7 Dico Domino: Deus meus es tu; * ausculta, Dómine, vocem obsecrationis meæ.
139:8 Dómine, Deus, potens auxilium meum! *  Tegis caput meum die pugnæ.
139:9 Ne concesseris, Dómine, desideria iniqui, * noli implere consilia eius.
139:10 Extollunt caput qui me circumdant: * malitia labiorum eorum obruat eos.
139:11 Pluat super eos carbones ignitos; * in foveam deiciat eos, ne resurgant.
139:12 Vir linguæ malæ non durabit in terra; * virum violentum repente capient mala.
139:13 Novi Dóminum ius reddere egeno, * iustitiam pauperibus.
139:14 Profecto iusti celebrabunt nomen tuum, * recti habitabunt in conspectu tuo.
