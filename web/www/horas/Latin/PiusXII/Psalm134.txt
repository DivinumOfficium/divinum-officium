134:1 Laudáte nomen Dómini; * laudáte, servi Dómini,
134:2 Qui statis in domo Dómini, * in átriis domus Dei nostri.
134:3 Laudáte Dóminum, quia bonus Dóminus; * psállite nómini ejus, quóniam suave.
134:4 Nam Jacobelégit sibi Dóminus, * Israël in pecúlium suum.
134:5 Novi équidem hoc: magnus est Dóminus, * et Dominátor noster præ ómnibus diis.
134:6 Quæcúmque vult Dóminus, facit in cælo et in terra, * in mari et in ómnibus profúndis aquárum.
134:7 Addúcit nubes ab extrémo terræ, * fulgúribus plúviam facit,
134:8 Promit ventum de receptáculis suis. * Percússit primogénita Ægýpti, hómines æque ac pécora.
134:9 Edidit signa et porténta in te, Ægýpte, * in Pharaónem et in omnes servos ejus.
134:10 Percússit gentes multas * et occídit reges poténtes:
134:11 Sehon, regem Amorrhæórum, et Og, regem Basan, * et omnes reges Chánaan,
134:12 Et dedit terram eórum in possessiónem, * in possessiónem Israël, pópulo suo.
134:13 Dómine, nomen tuum in ætérnum manet, * Dómine, memória tua in generatiónem et generatiónem.
134:14 Nam Dóminus tuétur pópulum suum, * et servórum suórum miserétur.
134:15 Idóla géntium argéntum et aurum, * ópera mánuum hóminum:
134:16 Os habent, et non loquúntur; * óculos habent, et non vident;
134:17 Aures habent, et non áudiunt; * et non est hálitus in ore eórum.
134:18 Símiles illis fiunt, qui fáciunt ea, * omnis qui confídit in eis.
134:19 Domus Israël, benedícite Dómino; * domus Aaron, benedícite Dómino.
134:20 Domus Levi, benedícite Dómino; * qui cólitis Dóminum, benedícite Dómino.
134:21 Benedíctus Dóminus ex Sion, * qui hábitat in Jerúsalem.
