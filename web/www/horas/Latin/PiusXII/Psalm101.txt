101:1 Dómine, exaudi orationem meam, * et clamor meus ad te veniat.
101:2 Noli abscondere faciem tuam a me * die angustiæ meæ.
101:3 Inclina ad me aurem tuam: * quando te invoco, velociter exaudi me.
101:4 Nam dies mei evanescunt ut fumus, * et ossa mea ut ignis ardent.
101:5 Exustum, ut herba, arescit cor meum, * obliviscor comedere panem meum.
101:6 Propter vehementiam gemitus mei * adhærent ossa mea cuti meæ.
101:7 Similis sum pelicano deserti, * factus velut noctua in ruinis.
101:8 Insomnis sum et ingemisco, * sicut avis solitaria in tecto.
101:9 Perpetuo insultant mihi inimici mei; * qui furunt contra me, imprecantur nomine meo.
101:10 Nam cinerem comedo tamquam panem, * et potum meum misceo cum fletu,
101:11 Propter indignationem et furorem tuum, * quia me extulisti et deiecisti.
101:12 Dies mei similes sunt umbræ protensæ, * et ego sicut herba aresco.
101:13 Tu autem, Dómine, in æternum manes, * et nomen tuum in omnes generationes.
101:14 Tu exsurge et propitius esto Sion, * quia tempus est, ut miserearis eius, quia venit hora.
101:15 Nam servi tui diligunt lapides eius, * et ruinas eius commiserantur.
101:16 Et reverebuntur gentes nomen tuum, Dómine, * et omnes reges terræ gloriam tuam,
101:17 Cum Dominus instauraverit Sion, * apparuerit in gloria sua,
101:18 Converterit se ad orationem inopum, * nec reiecerit orationem eorum.
101:19 Scribantur hæc pro generatione ventura, * et populus qui creabitur, collaudet Dóminum.
101:20 Nam Dominus respexit de excelso sanctuario suo, * de cælo prospexit in terram,
101:21 Ut audiret gemitus captivorum, * ut liberaret addictos morti,
101:22 Ut nomen Domini annuntietur in Sion, * et eius laus in Ierusalem,
101:23 Quando populi congregabuntur simul * et regna, ut serviant Domino.
101:24 Consumpsit in via vires meas, * præcidit dies meos.
101:25 Dico: Deus meus, ne abstuleris me in dimidio dierum meorum; * per omnes generationes durant anni tui.
101:26 In primordiis terram fundasti, * et opus manuum tuarum est cælum.
101:27 Ista peribunt, tu autem permanebis, * et universa sicut vestis veterascent.
101:28 Sicut vestimentum mutas ea, et mutantur: * tu autem es idem, et anni tui non habent finem.
101:29 Filii servorum tuorum habitabunt securi, * et semen eorum coram te durabit.
