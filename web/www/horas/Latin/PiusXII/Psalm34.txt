34:1 Certa, Dómine, contra certantes mecum, * impugna impugnantes me.
34:2 Apprehende clipeum et scutum, * et exsurge in auxilium meum.
34:3 Vibra lanceam et cohibe persequentes me, * dic animæ meæ: Salus tua ego sum.
34:4 Confundantur et erubescant * qui quærunt vitam meam,
34:5 Cedant retrorsum et afficiantur pudore * qui cogitant mihi mala.
34:6 Sint velut palea ante ventum, * cum angelus Domini pellet eos.
34:7 Sit via illorum tenebrosa et lubrica, * cum angelus Domini insectabitur eos.
34:8 Nam sine causa tetenderunt mihi rete suum, * sine causa foderunt foveam vitæ meæ.
34:9 Veniat illis interitus improviso, et rete, quod tetenderunt, capiat ipsos; * in foveam quam foderunt, ipsi cadant.
34:10 Anima autem mea exsultabit in Domino, * lætabitur de auxilio eius.
34:10 Omnes vires meæ dicent: * Dómine, quis similis tibi,
34:10 Qui eripis miserum a præpotente, * miserum et pauperem a prædatore.
34:11 Surrexerunt testes violenti: * quorum non eram conscius, a me quærebant.
34:12 Retribuebant mihi mala pro bonis: * desolationem animæ meæ.
34:13 Ego autem, cum illi ægrotarent, * induebar cilicio,
34:14 Affligebam ieiunio animam meam * et preces intra me fundebam.
34:15 Velut pro amico, pro fratre meo, incedebam tristis. * Velut qui luget matrem, mæstus incurvabar.
34:16 Sed cum vacillarem ego, lætati sunt et convenerunt, * convenerunt contra me percutientes inopinantem.
34:17 Dilaniabant me neque cessabant, tentabant me, irridebant mihi * frendentes contra me dentibus suis.
34:17 Dómine, quamdiu aspicies? * Eripe animam meam a rugientibus, a leonibus vitam meam.
34:18 Gratias agam tibi in coetu magno, * in populo multo te laudabo.
34:19 Ne gaudeant de me inimici mei iniusti; * ne oculis annuant qui me oderunt sine causa.
34:20 Neque enim quæ pacis sunt loquuntur, * et contra quietos terræ fraudes meditantur.
34:21 Et dilatant contra me os suum, * dicunt: Vah! Vah! oculis nostris vidimus!
34:22 Vidisti, Dómine! Noli silere, * Dómine, noli esse procul a me!
34:23 Expergiscere et evigila ad defensionem meam, * Deus meus et Dominus meus, pro causa mea!
34:24 Iudica me secundum iustitiam tuam, Dómine; * Deus meus, ne lætentur de me!
34:25 Ne cogitent in corde suo: Vah! Quod desideravimus! * Ne dicant: Devoravimus eum.
34:26 Confundantur et erubescant omnes simul, * qui lætantur de malis meis;
34:27 Induantur confusione et ignominia, * qui se extollunt contra me.
34:28 Exsultent et lætentur qui favent causæ meæ, * et dicant semper: Magnificetur Dominus, qui favet saluti servi sui.
34:28 Et lingua mea enuntiabit iustitiam tuam, * perpetuo laudem tuam.
