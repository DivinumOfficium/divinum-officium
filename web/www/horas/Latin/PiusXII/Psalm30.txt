30:1 In te, Dómine, confugio: ne confundar in æternum; * in iustitia tua libera me!
30:2 Inclina ad me aurem tuam, * festina, ut eripias me.
30:3 Esto mihi petra refugii, * arx munita, ut salves me.
30:4 Nam tu es petra mea et arx mea, * et propter nomen tuum deduces me et diriges me.
30:5 Educes me e reti quod absconderunt mihi, * quia tu es refugium meum.
30:6 In manus tuas commendo spiritum meum: * liberabis me, Dómine, Deus fidelis.
30:7 Odisti eos qui colunt * idola vana;
30:8 Ego autem in Domino confido. * Exsultabo et lætabor de miseratione tua,
30:9 Quoniam respexisti miseriam meam, * adiuvisti in angustiis animam meam,
30:9 Nec tradidisti me in manum inimici, * sed statuisti in loco spatioso pedes meos.
30:10 Miserere mei, Dómine, quia in angustiis sum; * mærore tabescit oculus meus, anima mea et corpus meum.
30:11 Etenim ærumna consumitur vita mea, * et anni mei gemitu.
30:12 Defecit in afflictione robur meum, * et ossa mea tabuerunt.
30:13 Omnibus inimicis meis factus sum opprobrium, * vicinis meis ludibrium, et terror notis meis;
30:14 Qui foris vident me, aufugiunt a me; * oblivione excidi ex corde, quasi mortuus,
30:15 Factus tamquam vas confractum. * Etenim audivi sibilum multorum - terror est undique!
30:16 Convenientes simul contra me, * vitam meam auferre meditati sunt.
30:17 Ego autem in te confido, Dómine; dico: Deus meus es tu. * In manu tua sortes meæ;
30:18 Eripe me de manu inimicorum meorum * et a persequentibus me.
30:19 Serenum præbe vultum tuum servo tuo, salva me in misericordia tua. * Dómine, ne confundar, quia invocavi te;
30:19 Confundantur impii, conticescant, acti ad inferos. * Muta fiant labia mendacia,
30:19 Quæ loquuntur contra iustum insolenter * in superbia et contemptu.
30:20 Quam magna est bonitas tua, Dómine, * quam reservasti timentibus te,
30:21 Quam præstas confugientibus ad te, * in conspectu hominum.
30:22 Protegis eos protectione vultus tui * a conspiratione virorum,
30:23 Occultas eos in tentorio * a iurgio linguarum.
30:24 Benedictus Dominus, * quia mirabilem præbuit mihi misericordiam suam in urbe munita.
30:25 Ego autem dixi in trepidatione mea: * Abscissus sum a conspectu tuo:
30:25 Tu vero audisti vocem obsecrationis meæ, * cum clamarem ad te.
30:25 Diligite Dóminum, omnes sancti eius! * Fideles conservat Dominus, sed retribuit abundanter agentibus superbe.
30:25 Confortamini et roboretur cor vestrum * omnes, qui speratis in Domino.
