Décimo Kaléndas Augústi
_
Ravénnæ natális sancti Apollináris Epíscopi, qui, ab Apóstolo Petro Romæ ordinátus et Ravénnam missus, pro fide Christi divérsas et multíplices pœnas perpéssus est; póstea, Evangélium in Æmília prǽdicans, plúrimos ab idolórum cultu revocávit; tandem, Ravénnam revérsus, gloriósum martýrium, sub Vespasiáno Cǽsare, complévit.
Cenómanis, in Gállia, sancti Libórii, Epíscopi et Confessóris. 
Romæ natális sanctæ Birgíttæ Víduæ, quæ, post multas sanctárum locórum peregrinatiónes, divíno affláta Spíritu, quiévit. Ipsíus autem festívitas octávo Idus Octóbris celebrátur. 
Ibídem sancti Rásyphi Mártyris.
Item Romæ pássio sanctæ Primitívæ, Vírginis et Mártyris. 
Item sanctórum Mártyrum Apollónii et Eugénii. 
Eódem die natális sanctórum Mártyrum Tróphimi et Theóphili, qui, sub Diocletiáno Imperatóre, cæsi lapídibus et igne incénsi, demum, gládio percússi, martýrio coronántur.
In Bulgária sanctórum plurimórum Mártyrum, quos ímpius Imperátor Nicéphorus, Ecclésias Dei devástans, divérso mortis génere, nimírum ense, láqueo, sagíttis, diútino cárcere et fame necári fecit.
Romæ sanctárum Vírginum Rómulæ, Redémptæ et Herúndinis, de quibus scribit sanctus Gregórius Papa.
