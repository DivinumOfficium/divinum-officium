Tértio Idus Februárii
_
Lapúrdi, in Gállia, Apparítio beátæ Maríæ Vírginis Immaculátæ. 
Hadrianópoli, in Thrácia, sanctórum Mártyrum Lúcii Epíscopi, et Sociórum ejus, sub Constántio. Ipse Lúcius, ab Ariánis multa perpéssus, in vínculis martýrium consummávit; céteri vero nobilióres cívium, cum Ariános, in Sardicénsi Concílio tunc damnátos, recípere noluíssent, a Philágrio Cómite capitálem senténtiam excepérunt.
In Africa natális sanctórum Mártyrum Saturníni Presbýteri, Datívi, Felícis, Ampélii et Sociórum, qui, in persecutióne Diocletiáni, cum ad Domínicum ex more celebrándum conveníssent, idcírco, a milítibus comprehénsi, sub Anolíno Procónsule passi sunt.
In Numídia commemorátio plurimórum sanctórum Mártyrum, qui in eádem persecutióne comprehénsi sunt, et, cum juxta Imperatóris edíctum divínas Scriptúras trádere noluíssent, gravíssimis excruciáti sunt supplíciis, ac tandem occísi.
Romæ sancti Gregórii Papæ Secúndi, qui Leónis Isaúrici impietáti acérrime réstitit, et sanctum Bonifátium ad prædicándum Evangélium in Germániam misit.
Item Romæ sancti Paschális Papæ Primi, qui plúrima sanctórum Mártyrum córpora levávit e cryptis, eáque in divérsis Urbis Ecclésiis honorífice collocávit.
Ravénna sancti Calóceri, Epíscopi et Confessóris.
Medioláni sancti Lázari Epíscopi.
Cápuæ sancti Castrénsis Epíscopi.
In Castro Nantoniénsi, in Gállia, sancti Severíni, qui fuit Abbas monastérii Agaunénsis, suísque précibus cultórem Dei, Regem Clodovéum, a diútina infirmitáte liberávit.
In Ægýpto sancti Jonæ Mónachi, virtútibus clari.
Viénnæ, in Gállia, Translátio córporis sancti Desidérii, Epíscopi et Mártyris, ex território Lugdunénsi, in quo ipse olim passus fúerat décimo Kaléndas Júnii.
