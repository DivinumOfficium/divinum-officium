144:1 Wywyższać Cię będę, Boże, Królu mój * i będę błogosławił imię Twoje na wieki i na wieki wieków.
144:2 Na każdy dzień będę Cię błogosławił * i będę chwalił imię Twe na wieki i na wieki wieków.
144:3 Wielki Pan i bardzo chwalebny, * a wielkości Jego nie masz końca.
144:4 Każde pokolenie będzie chwaliło uczynki Twoje * i moc Twoją będą oznajmiać.
144:5 Wielką chwałę świętości Twej opowiadać będą * i dziwne sprawy Twe będą wysławiać.
144:6 I moc strasznych czynów Twoich ogłaszać będą, * a wielkość Twoją będą opowiadać.
144:7 Pamięć wielkiej słodkości Twojej głosić będą * i ze sprawiedliwości Twojej będą się weselić.
144:8 Litościwy i miłościwy Pan, * cierpliwy i wielce miłosierny.
144:9 Słodki Pan dla wszystkich, * a miłosierdzie Jego nad wszystkimi dziełami Jego.
144:10 Niech Cię chwalą, Panie, wszystkie dzieła Twoje, * a święci Twoi niech Cię błogosławią.
144:11 Sławę królestwa Twego będą opowiadać * i o potędze Twojej mówić będą:
144:12 Aby oznajmili synom człowieczym moc Twoją * i chwalebną wspaniałość królestwa Twego.
144:13a Królestwo Twoje to królestwo wszystkich wieków, * a panowanie Twoje z pokolenia na pokolenie.
144:13b Wierny Pan we wszystkich słowach swoich * i święty we wszystkich czynach swoich.
144:14 Wspiera Pan wszystkich, którzy upadają * i podnosi wszystkich powalonych.
144:15 Oczy wszystkich nadzieję mają w Tobie, Panie, * a Ty dajesz im pokarm we właściwym czasie.
144:16 Ty otwierasz rękę swoją * i napełniasz wszystko co żyje błogosławieństwem.
144:17 Sprawiedliwy Pan we wszystkich drogach swoich * i święty we wszystkich czynach swoich.
144:18 Bliski jest Pan wszystkim, którzy Go wzywają, * wszystkim, którzy Go wzywają w prawdzie.
144:19 Spełni wolę tych, którzy się Go boją, * prośbę ich wysłucha i zbawi ich.
144:20 Strzeże Pan wszystkich, którzy Go miłują, * a wszystkich grzeszników wytraci.
144:21 Chwałę Pańską wysławiać będą usta moje, * a wszelkie ciało niech błogosławi imię święte Jego na wieki i na wieki wieków.
