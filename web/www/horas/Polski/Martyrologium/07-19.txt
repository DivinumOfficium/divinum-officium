Dnia 19-go lipca pamiątka św. Wincentego a Paulo, Wyznawcy. Leon XIII obrał go Patronem wszystkich towarzystw miłosierdzia na całej kuli ziemskiej, które powstały za jego pośrednictwem.
Tegoż dnia pamiątka św. Epafrasa, którego św. Paweł, Apostoł, nazywa swym współwięźniem (Flm 1, 23) i którego wyświęcił na Biskupa Kolossy. Odznaczony cnotą zdobył sobie tam palmę męczeństwa w mężnej walce za swą owczarnię. Jego święte ciało spoczywa w Rzymie w bazylice Santa Maria Maggiore.
W Sevilli w Hiszpanii męczeństwo św. Dziewic Justy i Rufiny. Obie były okropnie torturowane, szarpane żelaznymi hakami oraz dręczone głodem i innymi mękami w więzieniu. Wreszcie św. Justa uległa cierpieniom w więzieniu, zaś św. Rufinie złamano kręgi za jej wytrwałość w wierze.
W Cordobie uroczystość św. Aurei, Dziewicy, która najpierw odpadła od wiary, a potem pełna skruchy i żalu za swój upadek w ponownej walce zwyciężyła nieprzyjaciela ofiarą swego życia.
W Trewirze uroczystość św. Martyna, Biskupa i Męczennika.
W Weronie pamiątka św. Feliksa, Biskupa.
W Rzymie obchód uroczysty św. Symacha, Papieża, który wiele cierpiał przez knowania schizmatyków, zanim dostał się do wieczności.
W puszczy egipskiej Sketin pamiątka św. Arseniusza, Diakona Kościoła rzymskiego, który za panowania cesarza Teodozjusza usunął się na pustynię, gdzie udoskonalony we wszelkich cnotach i obdarzony łaską łez, dopełnił swego życia w zaawansowanym wieku.
W Kapadocji pamiątka św. Makryny, Dziewicy, siostry św. Bazylego Wielkiego i Grzegorza z Nyssy.