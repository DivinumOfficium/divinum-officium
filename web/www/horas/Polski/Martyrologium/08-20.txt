Dnia 20-go sierpnia w obwodzie Langres pochowanie zwłok św. Bernarda, pierwszego Opata Clairvaux, męża cieszącego się wszędzie największym poważaniem z powodu cnoty, uczoności i cudów. Papież Pius VIII udzielił mu stopnia Nauczyciela Kościoła.
W Judei pamiątka Proroka Samuela, którego szczątki według świadectwa św. Hieronima cesarz Arkadiusz sprowadził do Konstantynopola i złożył w kościele Świętego przy pałacu Hebdoman.
Tegoż dnia męczeństwo św. Lucjusza, Senatora, któremu św. Teodor z Cyreny, Biskup, wyjednał łaskę wiary, do której nawrócił także jeszcze starostę Digniana. Z nim udał się na wyspę Cypr, a gdy widział tam tak wielu chrześcijan umierających odważnie za Wiarę św., wydał się sam dobrowolnie i dostąpił upragnionej korony męczeńskiej, krwawiąc pod mieczem katowskim.
W Tracji śmierć męczeńska 37 św. Męczenników, którym poucinano ręce i nogi, a potem wrzucono do pieca gorejącego.
Również pamiątka św. Memnona, Kapitana i św. Sewera; obaj ponieśli równe męczarnie i weszli razem jako zwycięzcy do Nieba.
W Cordobie męczeństwo św. Leowigilda i Krzysztofora, Mnichów, w prześladowaniu mauretańskim najpierw uwięzionych z powodu wiary chrześcijańskiej, potem ściętych i spalonych.
W Rzymie uroczystość błogosławionego Porfiriusza, który pouczał w Wierze św. Agapita, Męczennika.
Na wyspie Her pamiątka św. Filiberta, Opata.
Pod Chinon uroczystość św. Maksyma, Wyznawcy, ucznia św. Marcina, Biskupa.
Przy Monte Senario dzień pamiątkowy św. Manella, Wyznawcy, jednego z 7 założycieli zakonu Serwitów. Z chwałą Maryi na ustach zszedł z tego świata.