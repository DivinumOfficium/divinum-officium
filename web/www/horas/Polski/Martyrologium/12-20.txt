Dnia 20-go grudnia wigilia św. Tomasza, Apostoła.
W Aleksandrii męczeństwo św. Ammona, Zenona, Ptolemeusza, Ingenesa i Teofila, Żołnierzy. Zobaczywszy pewnego chrześcijanina drżącego w mękach przed sędzią i obawiając się, aby tenże nie odpadł od wiary, usiłowali go zachęcić do wytrwałości spojrzeniami i gestami. Gdy jednak z tego powodu ściągnęli na siebie ogólne oburzenie ludu, wtedy wystąpili otwarcie i przyznali się do chrześcijaństwa, tak, że Chrystus, który Swoim takiej mocy odwagi udziela, triumfował w nich jak najświetniej.
W Rzymie uroczystość św. Liberata i Bajulusa, Męczennika.
W Geldubie nad Renem wspomnienie św. Juliusza, Męczennika.
W Bresci uroczystość św. Dominika, Biskupa i Wyznawcy.
W Arabii śmierć męczeńska św. Eugeniusza, i Makariusza, Kapłanów, którzy za to, iż wyrzucali Julianowi Odstępcy jego bezbożność, zostali najpierw okrutnie ubiczowani, potem wygnani na okropną pustynię a w końcu straceni mieczem.
W Antiochii dzień zgonu św. Filogoniusza. Był pierwotnie adwokatem, jednakże za wolą wyższą powierzono mu zarząd Kościoła; razem ze św. Aleksandrem, Biskupem i innymi bronił nauki katolickiej przed kacerzami Ariusza, aż w końcu zmarł bogaty w zasługi. Rocznicę jego święcił św. Jan Chryzostom wspaniałą mową pochwalną.
W Hiszpanii złożenie zwłok św. Dominika z Sylos, Opata z zakonu Benedyktynów, wysoce czczonego dla swych cudów, które działał celem uwalniania uwięzionych niewolników chrześcijańskich.