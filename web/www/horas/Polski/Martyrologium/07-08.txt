Dnia 8-go lipca uroczysty obchód św. Elżbiety, Wdowy i Królowej portugalskiej, przyjętej przez Urbana VIII z powodu swych nadzwyczajnych cnót i cudów w poczet Świętych.
W Azji Małej pamiątka św. Akwila i jego małżonki Pryscylli, wymienionych w Dziejach Apostolskich (np. Dz 18, 2).
W Porto męczeństwo 50 św. Żołnierzy, nawróconych stałością św. Bonozy i ochrzczonych przez Papieża Feliksa. W prześladowaniu aureliańskiem zdobyli sobie palmę zwycięstwa.
W Palestynie śmierć św. Prokopiusza, Męczennika. Za panowania cesarza Dioklecjana został on sprowadzony ze Scytopolis do Cezarei, gdzie zaraz po pierwszym odważnym wyznaniu wiary sędzia kazał go ściąć.
W Konstantynopolu śmierć męczeńska św. Mnichów klasztoru Abrahama, zamordowanych okrutnie za to, że sprzeciwiali się nakazowi cesarza Teofila, aby nie czcić obrazów Świętych.
W Wuerzburgu w Niemczech uroczystość św. Kiliana. Z polecenia rzymskiego Papieża głosił on Ewangelię i nawrócił wielu pogan do chrześcijaństwa, został podstępnie zamordowany razem ze św. Kolomanem, Kapłanem i św. Totnanem, Diakonem.
W Rzymie uroczystość bł. Eugeniusza III, Papieża z zakonu Cystersów. Jako Opat mądrze i święcie prowadził klasztor św. Wincentego i Anastazego pod Trefontane, a później jako Papież rządził Kościołem z równą gorliwością. Pius IX zgodził się na cześć jemu od dawna okazywaną.
W Trewirze pamiątka św. Auspicjusza, Wyznawcy i Biskupa.