Dnia 24-go sierpnia uroczystość świętego Bartłomieja, Apostoła. Głosił on Ewangelię w Indiach, a gdy przybył później do Armenii i dokonał tam licznych nawróceń, został przez tamtejszych barbarzyńców odarty żywcem ze skóry i ścięty na rozkaz króla Astiagesa. Jego ciało przeniesiono najpierw na wyspę Lipari, potem do Benewentu i wreszcie do Rzymu, gdzie doznaje wielkiej czci wiernych w kościele San Bartolomeo.
W Kartaginie śmierć męczeńska 300 Męczenników za panowania Waleriana i Gallienusa. Starosta kazał rozpalić piec do wypalania wapna i obok przygotować kadzidło i węgielki. Potem krzyknął: "Wybierajcie, albo ofiarujecie kadzidło Jowiszowi, albo zostaniecie wrzuceni do pieca". Oni jednak rzucili się w płomienie odważnie w wierze, z wyznaniem Chrystusa na ustach i zostali razem z wapnem spaleni na popiół. Stąd ta wspaniała drużyna Męczenników otrzymała nazwę „Massa candida”, to znaczy „Biała masa”.
W Nepi męczeństwo św. Ptolomeusza, Biskupa, ucznia św. Piotra, Apostoła, który posłał go do tego miasta, aby głosił Ewangelię. Tam zmarł jako chwalebny Męczennik śmiercią bohaterską dla Chrystusa.
Tamże uroczystość świętego Romana, Biskupa, ucznia św. Ptolomeusza i zarazem jego towarzysza w męczeństwie.
Pod Ostią męczeństwo świętej Aurei, Dziewicy, obciążonej kamieniem i pogrążonej w morzu. Jej święte ciało, wyniesione na brzeg, pogrzebał św. Nonnus.
W Izaurii pamiątka św. Tationa, Męczennika, który podczas dioklecjańskiego prześladowania chrześcijan ugodzony mieczem zdobył palmę zwycięstwa.
Tego samego dnia pamiątka św. Eutychiusza, ucznia św. Jana Ewangelisty. Głosił w wielu okolicach Słowo Boże, cierpiał kilkakrotnie niewolę, biczowanie i dręczenie ogniem, ostatecznie jednak zmarł spokojnie w Panu.
Tak samo śmierć męczeńska św. Jerzego Limniota, Mnicha. Gdy wezwał bezbożnego cesarza Leona do wytłumaczenia się, jakim prawem odważył się niszczyć obrazy Świętych i palić ich relikwie, ten kazał mu uciąć ręce i spalić głowę. W ten sposób osiągnął jako Męczennik wieczną nagrodę.
W Rouen uroczystość św. Audoenusa, Biskupa i Wyznawcy.
W Nevers pamiątka świętego Patrycjusza, Opata.
