Dnia 13-go lutego dzień śmierci świętego Agatusa, Proroka, którego w Dziejach Apostolskich wspomina św. Łukasz.
W Rawennie męczeństwo św. Fuscji, Dziewicy wraz z swą mamką Maurą. Za czasów Decjusza obydwie musiały znosić wiele męczarni zadanych z polecenia namiestnika Kwinkcjana, aż w końcu zostały przebite mieczem.
W Melitynie w Armenii pamiątka św. Polieuctusa, który w tym samym prześladowaniu za czasów Decjusza zdobył sobie koronę męczeńską po wielokrotnych mękach.
W Lyonie pamiątka św. Juliana, Męczennika.
W Todi św. Benigna, Męczennika.
W Rzymie św. Grzegorza II, Papieża, który nieustraszenie wystąpił przeciw nikczemnemu cesarzowi Leonowi Izauryjczykowi i wysłał św. Bonifacego do szerzenia wiary w Niemczech.
W Angers pochowanie czcigodnego Lucyniusza, który pozyskał wielki rozgłos dzięki swemu świętobliwemu życiu.
W Lyonie uroczystość św. Stefana, Biskupa i Męczennika.
W Rieti pamiątka św. Stefana, Opata, którego szczególnie odznaczyła cnota cierpliwości. Jak opowiada św. Grzegorz, przy jego zgonie pojawili się niebiańscy aniołowie, widziani także przez osoby otaczające jego łoże.
W Prato w Toskanii uroczystość św. Katarzyny z Ricci, z zakonu kaznodziejskiego. Dzięki wielu niebiańskim darom, którymi była ozdobiona, Ojciec św. Benedykt XIV policzył ją w poczet Świętych.
