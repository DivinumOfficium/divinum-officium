Dnia 16-go sierpnia w Krakowie w Polsce uroczystość świętego Jacka, Wyznawcy z Zakonu Kaznodziejskiego, którego Papież Klemens VIII ogłosił Świętym.
W Rzymie męczeństwo św. Tytusa, Diakona, który został zabity przez przywódcę Gotów plądrujących miasto, gdy zamierzał rozdzielać pieniędzy między ubogich.
W Nicei w Bitynii śmierć męczeńska św. Diomeda, Lekarza, zdobywcy palmy zwycięstwa w prześladowaniu dioklecjańskim, gdyż swe życie położył za wiarę.
W Ferentino pod Rzymem męczeństwo św. Ambrożego, który za panowania cesarza Dioklecjana był męczony różnymi sposobami, a potem wrzucony w ogień. Gdy jednak wyszedł z niego nieuszkodzony, został zepchnięty do wody, skąd jego dusza podążyła do Nieba.
W Mediolanie pochowanie św. Simplicjusza, Biskupa, o którym z wielką pochwałą wspominają św. Ojcowie Kościoła Ambroży i Augustyn.
W Nikomedii pamiątka św. Arsacjusza, Wyznawcy, który po wybuchu prześladowania licyniańskiego z żołnierza stał się pustelnikiem i następnie doszedł do takiej świętości, że wypędził wiele diabłów. Przepowiedział także nieszczęście, które spotkało to miasto i w końcu zasnął spokojnie w Panu z modlitwą na ustach.
W Montpellier we Francji złożenie św. Rocha, Wyznawcy, który uwolnił od zarazy wiele miast włoskich.
W Auxerre uroczystość św. Eleuteriusza, Biskupa.
W Rzymie pamiątka św. Sereny, dawniejszej małżonki cesarza Dioklecjana.
