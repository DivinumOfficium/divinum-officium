Dnia 8-go stycznia w Beauvais we Francji św. Lucjana, Kapłana i świętych Maksymiana i Juliana. Dwaj ostatni zostali ścięci mieczem przez swych prześladowców. Św. Lucjan, przybyły ze św. Dionizym do Francji, równą zyskał palmę męczeńską, ponieważ mimo okrutnego biczowania nie przestał wychwalać Imienia Jezus.
Tego samego dnia św. Eugenianusa, Męczennika.
W Pawii św. Maksyma, Biskupa i Wyznawcy.
W Ratyzbonie św. Erharda, Biskupa.
W Metz św. Patiensa, Biskupa.
W Libii św. Teofila i Helladiusza, którzy zostali najpierw ubiczowani, później rozszarpani na ostrych skorupach, a potem wrzuceni w ogień.
W Wenecji pochowanie zwłok św. Wawrzyńca Justyniana, pierwszego miejscowego Patriarchy. Aleksander III zaliczył go w poczet Świętych dla jego głębokiej nauki i wielkiej pełni niebiańskiej mądrości.
W Hierapolis we Frygii św. Apolinarego, Biskupa, który za panowania Marka Antoniusza był wielce poważany dla swej świątobliwości i głębokiej nauki.
W Neapolu w Campanii dzień pamiątkowy św. Seweryna, Biskupa, brata św. Wiktoryna, Męczennika, który odszedł na wieczny spoczynek po życiu pełnym cnót i świątobliwości.
Tego samego dnia u Noryków św. Seweryna, Opata, który jako Apostoł tych narodów, szerzył między nimi Wiarę św. Ciało jego na rozkaz Boży przeniesione zostało do Neapolu i tamże pochowane w klasztorze San Severino.