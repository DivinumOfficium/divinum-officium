Dnia 24-go kwietnia w Seewis w Graubiinden męczeństwo św. Fidelisa z Sigmaringen z zakonu Kapucynów, przybyłego w te strony dla głoszenia wiary katolickiej, pochwyconego i zabitego przez heretyków. Papież Benedykt XIV zaliczył go w poczet Świętych Pańskich.
W Rzymie uroczystość św. Saby, Kapitana. Oskarżony o odwiedzanie uwięzionych chrześcijan, wyznał przed sędzią otwarcie swą wiarę. Ten kazał osmalać go pochodniami i wrzucić w naczynie pełne roztopionej smoły. Kiedy jednak Saba nie poniósł szkody, nawróciło się po tym cudzie siedemdziesięciu mężów, którzy potem wszyscy zostali pościnani mieczem za wyznawanie swej wiary. Sam Saba został utopiony i tak pozyskał palmę męczeństwa.
W Lyonie uroczystość pamiątkowa św. Aleksandra za panowania Antoniusza Verusa. Po dręczącym uwięzieniu został przez okrutnych oprawców tak strasznie ubiczowany, iż żebra i wewnętrzne narządy ciała zostały ogołocone. W końcu przybito go do krzyża i tam wyzionął ducha. Razem z nim zostało umęczonych jeszcze trzydziestu czterech innych.
Tego samego dnia uroczystość pamiątkowa św. Euzebiusza, Neona, Leoncjusza i Longina z czterema towarzyszami, ściętych za panowania Dioklecjana po strasznych męczarniach.
W Anglii pochowanie św. Mellita, Biskupa, którego papież św. Grzegorz Wielki wysłał tam jako głosiciela Wiary św.
W Elwirze w Hiszpanii uroczystość świętego Grzegorza, Biskupa i Wyznawcy.
W Bresci pamiątka św. Honoriusza, Biskupa.
W Irlandii uroczystość pamiątkowa św. Egberta, Kapłana i Męczennika, świecącego przedziwną pokorą i wstrzemięźliwością.
W Reims pamiątka św. Bony i Dody, Dziewic.