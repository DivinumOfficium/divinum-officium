Dnia 12-go czerwca w Salamance w Hiszpanii uroczystość św. Jana a Sancto Facundo, Wyznawcy z zakonu Augustianów eremitów. Odznaczył się zapałem w wierze, świątobliwością i wielu cudami.
W Rzymie przy Via Aurelia męczeństwo św. żołnierzy Bazylidesa, Cyryna, Nabora i Nazariusza. Wrzuceni za czasów cesarzy Dioklecjana i Maksymiana do więzienia, po ubiczowaniu zostali ścięci.
W Nicei w Bityni podczas tego samego prześladowania śmierć męczeńska św. Antoniny. Kazano ją okrutnie biczować, torturować, rozdzierać boki i przypalać pochodniami, a w końcu zabić mieczem.
W Tracji pamiątka św. Olimpiusza, biskupa, który wypędzony przez arian ze swej stolicy biskupiej, zakończył żywot swój jako Wyznawca.
W Rzymie w bazylice watykańskiej uroczystość św. Leona III, papieża, któremu Bóg wrócił cudownie oczy wykłute przez pewnego bezbożnego człowieka i ucięty język.
W Cylicji pamiątka św. Amfiona, biskupa, znakomitego Wyznawcy z czasów Galeriusza Maksymiana.
W Egipcie uroczystość pamiątkowa św. Onufrego, pustelnika, który przez siedemdziesiąt lat w odległej pustyni wiódł życie świątobliwe i bogaty w cnoty i zasługi wstąpił do Nieba. Wspaniały opis jego życia pozostawił nam opat Pafnucy.