Dnia 24-go czerwca uroczystość narodzenia św. Jana Chrzciciela, poprzednika Pańskiego. Był synem Zachariasza i Elżbiety, napełniony już w łonie matki Duchem świętym.
W Rzymie pamiątka wielu św. Męczenników, którzy zostali fałszywie oskarżeni za cesarza Nerona o podpalenie miasta, a potem pomordowani w najsroższy i najokrutniejszy sposób: jednych odziano w skóry zwierzęce i rzucono dzikim zwierzętom na pożarcie, drugich ukrzyżowano, z innych wreszcie robiono żywe pochodnie. Wszyscy ci Męczennicy byli uczniami apostołów i pierwszymi Męczennikami wydanymi dla Nieba przez Kościół rzymski jeszcze przed śmiercią apostołów.
W Satalei w Armenii męczeństwo 7 św. żołnierzy i braci: Orencjusza, Herosa, Farnacjusza, Firmina, Firma, Cyriaka i Longina. Ponieważ byli chrześcijanami, cesarz Maksymian wyrzucił ich z wojska, rozdzielił i każdego wygnał w inną okolicę, gdzie w męczarniach i uciążliwościach zakończyli żywot.
Pod Paryżem we wsi Creteil śmierć męczeńska św. Agoarda i Agliberta z wielu innymi obojga płci.
W Autun złożenie zwłok św. Symplicjusza, biskupa i Wyznawcy.
W Lobbes uroczystość św. Teodulfa, biskupa.
Pod Stylo w Kalabrii uroczystość św. Jana Teresta, wsławionego świątobliwym życiem i ścisłym wypełnianiem reguły zakonnej.