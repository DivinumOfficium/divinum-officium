Dnia 2-go kwietnia uroczystość Franciszka a Paulo, Założyciela Zakonu Minimów, którego Papież Leon X policzył między Świętych z powodu jego nadzwyczajnych cnót i cudów.
W Cezarei w Palestynie dzień zgonu św. Amfianusa. Męczennika. Podczas prześladowania chrześcijan za czasów cesarza Galeriusza Maksymiana wyrzucał on prefektowi Urbanowi jego pogaństwo. Z tego powodu posieczono go okrutnie biczami; potem owinięto mu nogi płótnem zamoczonym w oleju i zapalono je. A gdy przetrwał i te męczarnie, wrzucono go do morza i tak przechodząc przez ogień i wodę, dostał się do wiecznej szczęśliwości.
W tymże mieście męczeństwo św. Teodozji, Dziewicy z Tyru. Gdy w co dopiero wspomnianem prześladowaniu pozdrowiła stojących przed sędzią św. Wyznawców i prosiła ich, aby i o niej wspomnieli, gdy staną przed Bogiem, natychmiast przytrzymali ją żołnierze i zaprowadzili przed sędziego Urbana. Ten kazał jej poszarpać boki i piersi aż do wnętrzności, a potem wrzucić do morza.
W Lyonie uroczystość św. Nicetiusza, Biskupa, który wsławił się przez swe cnoty i cuda. 
W Como we Włoszech pamiątka św. Abundiusza, Biskupa i Wyznawcy.
W Langres uroczysty obchód świętego Urbana, Biskupa. 
W Palestynie złożenie zwłok św. Maryi z Egiptu, mającej przydomek grzesznicy.
