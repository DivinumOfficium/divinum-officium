Dnia 25-go sierpnia w Paryżu uroczystość św. Ludwika, Wyznawcy, Króla Francji. Jego życie promienieje blaskiem świątobliwości i cudów.
W Rzymie męczeństwo św. Euzebiusza, Poncjana, Wenancjusza i Peregryna, za panowania cesarza Kommodusa bitych knutami i przypalanych po bokach pochodniami. Ponieważ jednak i wtedy nie przestali wielbić Chrystusa, bito ich tak długo ołowianymi kulami, aż wyzionęli dusze.
Również w Rzymie śmierć męczeńska św. Genezjusza, który przedtem jako poganin był aktorem. Gdy pewnego dnia wyszydzał w teatrze przed cesarzem Dioklecjanem św. Tajemnice chrześcijan, został nagle za natchnieniem z Nieba nawrócony i przyjął Chrzest św. Wtedy cesarz kazał go najokrutniej biczować, torturować, rozdzierać żelaznymi szponami i przypalać pochodniami. Jednak wyznawca zawołał z zapałem: "Nie ma innego Boga jak Chrystus; choćbym i tysiąckrotnie miał umrzeć, nie wydrzecie go nigdy z ust moich i mojego serca!" Za to wyznanie otrzymał palmę męczeństwa, krwawiąc pod toporem katowskim.
Pod La Talca w Hiszpanii uroczystość św. Geruncjusza, Biskupa, który za czasów Apostołów głosił w tych okolicach Wiarę św. i po wielu dolegliwościach zakończył życie w więzieniu.
W Arles we Francji męczeństwo innego św. Genezjusza, piastującego urząd pisarza sądowego. Gdy wzbraniał się wypisywać okrutne rozporządzenia prześladowania chrześcijan i odrzucił swoje akta z okrzykiem, że także jest chrześcijaninem, został skazany na śmierć.
W Syrii pamiątka św. Juliana, Męczennika.
W Tartagonie uroczystość św. Maginusa, Męczennika.
W Konstantynopolu uroczystość św. Mennasa, Patriarchy.
W Utrechcie uroczystość św. Grzegorza, Biskupa.
W Neapolu pamiątka św. Patrycji, Dziewicy.