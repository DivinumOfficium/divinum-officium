Dnia 13-go sierpnia w Rzymie uroczystość św. Jana Berchmansa, kleryka Towarzystwa Jezusowego, odznaczającego się niewinnością życia i wiernym wypełnianiem reguł zakonnych. Papież Leon XIII ogłosił go Świętym.
Tamże męczeństwo świętego Hipolita, który za panowania cesarza Walerianem z bohaterską odwagą poświęcił swe życie za Wiarę św. Po wielu męczarniach przywiązano go nogami do karków dzikich koni i wleczono po cierniach i głogach, aż w końcu cały porozdzierany wyzionął ducha. Cierpiała z nim również jego mamka św. Konkordia, którą zatłuczono pałkami ołowianymi; a także jego 19 domowników, ściętych za bramą tyburtyńską i pochowanych wraz ze św. Hipolitem na Ager Veranus.
W Imoli śmierć męczeńska św. Kasjana. Kiedy nie chciał modlić się do bożka, prześladowca przywołał chłopców, którzy nienawidzili go jako swego nauczyciela i kazał im go zabić.
W Konstantynopolu uroczystość św. Maksyma, Mnicha, który odznaczył się wielką uczonością i podziwu godną gorliwością dla wiary katolickiej. Za to, że bardzo potępiał Monotelitów, heretycki cesarz Konstans kazał go pozbawić języka i rąk i wysłać do Chersonesu, gdzie zmarł na wygnaniu. Trudy wygnania i różnorakie męczarnie musieli znosić także jego dwaj uczniowie, obaj imieniem Anastazy, i wielu innych prawowiernych chrześcijan.
W Burgos w Hiszpanii pamiątka św. Męczenniczek Centolli i Heleny.
W Niemczech pamiątka św. Wigberta, Kapłana i Wyznawcy.
W Poitiers uroczystość św. Radegundy, której życie opromienione było cudami i cnotami.