Dnia 12-go listopada uroczystość świętego Marcina, Papieża i Męczennika. Ponieważ na Synodzie w Rzymie potępił herezję Sergiusza, Pawła i Pyrrusa, heretycki cesarz Konstans kazał go pochwycić podstępnie i przywieść do Konstantynopola. Stamtąd wygnano go na Półwysep Krymski, gdzie po wielu dokuczliwościach poniesionych za wiarę uległ im wreszcie i po śmierci został wsławiony przez Boga wielu cudami. Święte ciało jego przeniesiono później do Rzymu i złożono w kościele św. Sylwestra i Marcina.
W Małej Azji pamiątka św. Aureliusza i Publiusza, Biskupów i Męczenników.
W obwodzie Sens pamiątka św. Paterna, Męczennika.
W Gent w Belgii uroczystość św. Liwina, Biskupa i Męczennika.
W Polsce męczeństwo św. Benedykta, Jana, Mateusza, Izaaka i Krystyna, Pustelników.

W Witebsku śmierć męczeńska św. Jozafata z Połocka, Arcybiskupa z zakonu Bazylianów. Został on okrutnie zamordowany przez schizmatyków z nienawiści do katolickiej jedności i prawdy i policzony przez Papieża Piusa IX między św. Męczenników.
W Awinionie uroczystość św. Rufusa, pierwszego Biskupa tegoż miasta.
W Kolonii złożenie zwłok św. Kuniberta, Arcybiskupa.
W Tarragonie w Aragonii uroczystość św. Emiliana, Kapłana, czczonego wielce dla niezliczonych dzieł cudotwórczych. Pamiętny żywot jego spisał św. Braulion, Biskup Saragossy.
W Konstantynopolu pamiątka św. Nilusa, Opata, który złożył urząd prefekta miejskiego i wstąpił do klasztoru za panowania Teodozjusza II. Odznaczył się on świętością i uczonością.
Również w Konstantynopolu uroczystość św. Teodora Studity, który swą stanowczą walką przeciw obrazoburcom pozyskał sobie imię sławne w całym Kościele katolickim.
W Alkalii w Hiszpanii pamiątka św. Didaka, Wyznawcy z zakonu Franciszkanów, odznaczonego szczególną pokorą, którego Sykstus V ogłosił Świętym.