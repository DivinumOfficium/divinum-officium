Dnia 18-go kwietnia w Rzymie męczeństwo św. Apolloniusza, Senatora, za panowania cesarza Commodusa i prefekta miejskiego Perenniusza. Oskarżony przez jednego z niewolników o chrześcijaństwo, miał zdać sprawę ze swej wiary. Napisał przeto znakomitą rozprawę i odczytał ją w publicznym zgromadzeniu. Mimo tego został skazany uchwałą senatu na śmierć za Chrystusa.
W Mesynie męczeństwo św. Eleuteriusza, Biskupa z Illyrii w Dalmacji i matki jego Antii. Ponieważ słynął daleko ze świętego życia swego i zdziałanych cudów, został za panowania cesarza Hadriana rozciągnięty na rozpalonym żelaznym ruszcie, zanurzony w kotle pełnym wrzącego oleju, smoły i żywicy, wreszcie rzucony lwom, lecz nie poniósł przy tym szkody. Na końcu ścięto go razem z jego matką.
Tamże pamiątka św. Koreba, Prefekta, który po nawróceniu przez św. Eleuteriusza został ścięty mieczem.
W Bresci dzień zgonu św. Kalocera, nawróconego przez świętych Faustyna i Jowitę. Za panowania Hadriana przetrwał zwycięsko chwalebną walkę za świętą Wiarę.
W Cordobie uroczysty obchód św. Perfekta, Kapłana, zabitego przez Maurów za występowanie przeciw Islamowi.
W Mediolanie uroczystość św. Galdina, Biskupa i Kardynała, który po ognistym kazaniu przeciw heretykom oddał Bogu ducha.
W Toskanii przy Monte Senario pamiątka bł. Amideusza, Wyznawcy, jednego z siedmiu założycieli zakonu Serwitów, odznaczającego się gorejącą miłością ku Bogu.