Dnia 14-go lipca w Lyonie złożenie św. Bonawentury, Wyznawcy i Nauczyciela Kościoła, głównego Biskupa z Albano, z zakonu Franciszkanów, męża wielce wszędzie poważanego z powodu uczoności i świętego życia.
W Rzymie męczeństwo św. Justusa, Żołnierza, służącego pod trybunem Klaudiuszem. Gdy po cudownym ukazaniu mu się krzyża przyjął Wiarę św. i został ochrzczony, wtedy rozdzielił między ubogich prawie cały swój majątek. Później prefekt kazał go ująć, ubiczować żyłami, wsadzić mu na głowę rozpalony hełm, a potem wrzucić w ogień. Wyszedł z tego jednak zwycięsko, w końcu umarł w wyznaniu wiary.
W Synopie w Poncie śmierć męczeńska św. Fokasa, Biskupa, który pod cesarzem Trajanem znosząc więzienie, kajdany, ogień i miecz za Chrystusa, oddał duszę Stwórcy. Jego relikwie zostały przeniesione do Vienne we Francji i złożone w bazylice św. Apostołów.
W Aleksandrii uroczystość św. Heraklasa, Patriarchy, będącego z powodu swej uczoności w takim poważaniu, że dziejopis Afrykanus podróżował do Aleksandrii, aby go zobaczyć.
W Kartaginie uroczystość św. Cyrusa, Biskupa, na którego cześć św. Augustyn wygłosił mowę pochwalną przed ludem.
W Bresci uroczystość św. Optacjana, Biskupa.
W Deventer w Holandii uroczystość św. Marcellina, Kapłana i Wyznawcy.
W Como uroczystość św. Feliksa, pierwszego Biskupa tegoż miasta.
W Rzymie uroczystość św. Kamila de Lellis, Wyznawcy, Założyciela Zakonu Kleryków Regularnych Posługujących Chorym (kamilianie), którego Papież Benedykt XIV dla jego cnót i cudów przyjął do liczby Świętych.