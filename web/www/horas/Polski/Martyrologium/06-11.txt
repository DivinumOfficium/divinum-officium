Dnia 11-go czerwca uroczystość św. apostoła Barnaby. Pochodził on z Cypru i przyłączył się rychło do uczniów Chrystusa. Przez nich został później z natchnienia Bożego razem z św. Pawłem apostołem wysłany do pogan. Przebył z nim różne kraje i pełnił z zapałem urząd kaznodziejski. Ostatecznie przybył na Cypr i ukoronował tam swoje apostolstwo chwalebną śmiercią męczeńską.
W Akwilei męczeństwo św. braci Feliksa i Fortunata, którzy w prześladowaniu za Dioklecjana i Maksymiana bardzo wiele męczarni wycierpieli. Rozpięto ich najpierw na torturach, potem przypalano im boki pochodniami, a gdy te cudem nagle zgasły, oblano ich wrzącym olejem. Ponieważ i wtedy stale trwali przy wierze, zostali ścięci mieczem.
W Bolonii uroczystość św. Patrycjusza, Wyznawcy z zakonu Kamedułów.
W Rzymie przeniesienie relikwii św. Grzegorza z Nazjanzu. Sprowadzono je już wcześniej z Konstantynopola do Rzymu i złożono w kościele Matki Boskiej przy Polu Marsowym. Papież Grzegorz XIII kazał je przenieść dnia dzisiejszego do urządzonej przezeń z największym przepychem kaplicy w kościele św. Piotra i tamże umieścić następnego dnia z czcią wielką pod ołtarzem.