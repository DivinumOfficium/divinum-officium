Dnia 5-go marca w Antiochii dzień zgonu św. Fokasa, Męczennika, który po wielu katuszach i mękach cierpliwie zniesionych dla Imienia Jezusa, odniósł świetne zwycięstwo nad starym wężem, jeszcze dzisiaj mieszkańcom owej okolicy objawiające się szczególnym cudem. Jeżeli bowiem ktoś ugryziony przez węża pełen wiary dotknie się bramy bazyliki Męczennika, wtenczas trucizna natychmiast traci swą moc, a człowiek ów wyzdrowieje.
W Cezarei w Palestynie św. Hadriana, Męczennika, którego namiestnik Firmilian w czasie prześladowania dioklecjańskiego za wyznawanie Chrystusa kazał rzucić lwom, a w końcu ścięty zasłużył na wieczną nagrodę.
Tego samego dnia męczeństwo św. Euzebiusza, urzędnika pałacowego wraz z dziewięcioma towarzyszami.
W Cezarei w Palestynie św. Teofila, Biskupa, który za panowania cesarza Sewera odznaczał się mądrością i nienagannym życiem.
W Palestynie nad brzegami Jordanu św. Gerazyma, Pustelnika, który za panowania cesarza Zenona był w wielkim poważaniu.
W Neapolu pochowanie św. Jana Józefa od Krzyża, z zakonu bosych Braci Mniejszych św. Piotra z Alkantary. Założył on włoską gałąź tej Kongregacji i był jej pierwszym Prowincjałem. Postępując w ślad za świętym Franciszkiem z Asyżu i Piotrem z Alkantary, stał się ozdobą zakonu serafickiego. Grzegorz XVI zaliczył go w poczet Świętych.