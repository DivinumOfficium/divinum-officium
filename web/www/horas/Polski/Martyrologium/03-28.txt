Dnia 28-go marca pod Illok na Węgrzech pamiątka św. Jana Kapistrana, Wyznawcy z zakonu Franciszkanów.
W Cezarei w Palestynie dzień zgonu św. Pryskusa, Malchusa i Aleksandra, Męczenników. Prowadzili oni na swej małej posiadłości pod miastem bardzo spokojne życie. Gdy jednak usłyszeli o wspaniałych palmach zwycięstwa, które otrzymywali Męczennicy w mieście, rozpłomienieni Boskim ogniem wiary udali się niezwłocznie do sędziego i wyrzucali mu jego złość i okrucieństwa popełniane na chrześcijanach, za co kazał ich rzucić na pastwę dzikich zwierząt.
W Tarsus w Cylicji św. Męczenników Kastora i Doroteusza. -W Afryce pamiątka św. Rogatusa, Sukcessusa i szesnastu innych Męczenników.
W Rzymie uroczystość świętego Ksystusa III, Papieża i Wyznawcy.
W Norcji pamiątka św. Speusza, Opata, który odznaczał się swą cudowną cierpliwością. Przy jego śmierci wszyscy mnisi widzieli duszę w postaci gołębicy ulatującą do Nieba.
W Chalons we Francji złożenie zwłok św. Guntramnusa, króla Franków, który z takim zapałem poświęcił się dziełom Boskiej doskonałości, że wzgardził wszelką świetnością ziemską, a bogactwa rozdał między ubogich i na kościoły.