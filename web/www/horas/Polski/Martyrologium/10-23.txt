Dnia 23-go października w Illok na Węgrzech uroczystość świętego Jana Kapistrana, Wyznawcy z zakonu franciszkańskiego, wsławionego świątobliwym życiem i gorliwością do rozszerzania wiary. Mocą swej modlitwy i cudów pobił ogromne wojsko tureckie i uwolnił twierdzę Białogród od oblężenia.
W Antiochii w Syrii śmierć męczeńska św. Teodora, kapłana. Schwytano go za panowania bezbożnego Juliana i rozciągnięto na torturach, a potem przypiekano go pochodniami. Ponieważ jednak nie przestawał wyznawać Chrystusa jako Syna Bożego, więc katowskim mieczem zadano jego życiu ostatni cios.
Pod Kadyksem w Hiszpanii w okręgu Urso męczeństwo św. Serwanda i Germana. Podczas prześladowania dioklecjańskiego namiestnik kazał ubiczować obu Wyznawców, osłabić głodem i pragnieniem, i okutych ciężkimi łańcuchami wlec z miejsca na miejsce. W końcu kazał ich ściąć. Germana pochowano w Merydzie, a Serwanda w Sewilli.
W Konstantynopolu pamiątka św. Ignacego, patriarchy. Dlatego, iż napominał cesarza Bardasa za wypędzenie żony, został po wielu krzywdach zesłany na wygnanie. Później jednak za wstawieniem się papieża Mikołaja mógł powrócić i umarł spokojnie w Panu.
W Bordeaux uroczystość św. Seweryna, Wyznawcy.
W Rouen pamiątka św. Romana, biskupa.
Pod Salerno uroczystość świętego Werusa, biskupa.
W okolicy Amiens pamiątka świętego Dorniejusza, kapłana.
W obwodzie Poitiers uroczystość świętego Benedykta, Wyznawcy.
W Granadzie w Hiszpanii uroczystość św. Piotra Paschazjusza, biskupa z Jaeny z zakonu Mercedariuszów.
