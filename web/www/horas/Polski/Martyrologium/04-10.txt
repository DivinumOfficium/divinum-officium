Dnia 10-go kwietnia uroczystość Proroka Ezechiela, zabitego przez sędziego izraelskiego w Babilonie, gdyż ganił powrót Izraelitów do bałwochwalstwa. Został pochowany w grobowcu Sema i Arfaksada, przodków Abrahama. Liczni pielgrzymi przybywają tam, aby się modlić.
W Rzymie dzień zgonu bardzo wielu św. Męczenników, których Papież Aleksander ochrzcił podczas swego uwięzienia. Prefekt Aurelian kazał ich wszystkich wywieźć spróchniałym okrętem na morze i tam potopić z kamieniami u szyi.
W Aleksandrii męczeństwo św. Apolloniusza, Kapłana i pięciu innych, pogrążonych w morzu za prześladowania Maksymiana.
W Afryce śmierć męczeńska św. Terencjusza, Afrykana, Pompejusza i towarzyszy, biczowanych, torturowanych i dręczonych innymi męczarniami, aż wreszcie ścięciem życie swe zakończyli za panowania cesarza Decjusza przez prefekta Fortuniana.
Tego samego dnia uroczystość św. Makarego, Biskupa Antiochii, czcigodnego cnotami i cudami.
W Valladolid w Hiszpanii świętego Michała de Sanctis z zakonu Trynitarzy Bosych od wykupywania niewolników. Odznaczał się czystością życia, przedziwnym usposobieniem pokutniczym i miłością Boga. Papież Pius IX zaliczył go w poczet Świętych.