Dnia 19-go stycznia uroczystość świętego Kanuta, Króla i Męczennika.
W Rzymie przy Via Cornelia męczeństwo szlachetnej rodziny perskiej Mariusza i Marty wraz z ich synami Audifaksem i Abachumem za panowania cesarza Klaudiusza. Z nabożnych pobudek przybywszy do Rzymu, wszelkimi mękami zostali dręczeni, biczowani, na torturach rozciągnięci, na ogniu smażeni i żelaznymi hakami szarpani, aż w końcu poobcinano im ręce. Później Martę wrzucono do wody, a resztę z nich pościnano i spalono.
W Smyrnie dzień pamiątkowy św. Germanikusa, Męczennika. Jako delikatny młodzieniec kwitnącej urody, wiele cierpiał za czasów Marka Antonina i Lucjusza Aureliusza. Wzmocniony niebiańską siłą niezachwianie wytrwał wszystkie katusze, sam nawet drażniąc dzikie zwierzę, któremu go porzucono na pożarcie, ażeby w jego kłach zmiażdżony przez śmierć godny się stał spojenia z prawdziwym chlebem Chrystusa Pana.
W Afryce pamiątka św. Męczenników Pawła, Gerontiusza, Januariusza, Saturninusa, Successusa, Juliusza, Katusa, Pii i Germany.
Pod Spoleto męczeństwo św. Pontaniusza z czasu cesarza Antonina. Na rozkaz sędziego Fabiana został naprzód za wiarę okrutnie biczowany, a potem zmuszony do chodzenia boso po rozpalonych węglach. Gdy mimo tego nie doznał żadnej szkody na ciele, rozciągnięto go na torturach, powieszono na żelaznym haku, a następnie wrzucono do więzienia, gdzie niebiańskie odwiedziny wzmocniły go na ciele i duchu. W końcu rzucono go lwom na pożarcie, oblano roztopionym ołowiem, a wreszcie ścięto mieczem.
W Lodii pamiątka św. Bassianusa, Biskupa i Wyznawcy, który wspólnie z św. Ambrożym odważnie walczył przeciw błędnowiercom.
W Worcesterze w Anglii pamiątka św. Wulstana, Biskupa i Wyznawcy, którego święty Innocenty III za znakomite zasługi i cuda policzył w poczet Świętych Pańskich.
