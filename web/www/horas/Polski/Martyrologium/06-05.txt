Dnia 5-go czerwca uroczystość świętego Bonifacego, biskupa Moguncji, przybyłego z Anglii do Rzymu, a potem przez Grzegorza II wysłanego do Niemiec, aby tamtejszym szczepom głosił Ewangelię Jezusa Chrystusa. Po długiej owocnej pracy, dla której słusznie zwą go apostołem Niemiec, został we Fryzji zabity przez pogan razem z św. Eobanem i innymi sługami Bożymi, otrzymując przez to koronę męczeńską .
W Egipcie męczeństwo św. Marcjana, Nikanora, Apoloniusza i towarzyszy, którzy podczas prześladowania za Galeriusza Maksymiana w chwalebnej walce zdobyli palmę zwycięstwa.
W Perugii śmierć męczeńska św. Florencjusza, Juliana, Cyriaka, Marcelina i Faustyna, ściętych podczas prześladowania decjańskiego.
W Cezarei w Palestynie uroczystość pamiątkowa świętych Męczenniczek Zenaidy, Cyrii, Walerii i Marcji, które po różnorodnych męczarniach pełne chwały dostąpiły korony zwycięstwa.
W Tyrze pamiątka św. Doroteusza, kapłana, który był wielokrotnie męczony już za Dioklecjana, wreszcie za Juliana jako starzec 107-letni swój czcigodny wiek zakończył chwalebną śmiercią.
W Cordobie w Hiszpanii uroczystość św. Sancjusza, młodzieńca. Choć wyrósł na dworze kalifa, nie omieszkał podczas prześladowania chrześcijan przez Arabów ofiarować życia swego za wiarę.