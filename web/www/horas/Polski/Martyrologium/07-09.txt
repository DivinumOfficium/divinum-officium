Dnia 9-go lipca w Rzymie pod Trefontane męczeństwo św. Zenona z ponad dziesięcioma tysiącami towarzyszy.
W Gortynie na Krecie śmierć męczeńska św. Cyryla, Biskupa, za panowania Decjusza. Skazany na śmierć ogniową, został nietknięty a tylko kajdany się spaliły. Sędzia był tak zdziwiony tym cudem, że kazał Świętego wypuścić na wolność. Jednak później znowu nieustraszenie zaczął głosić on wiarę Chrystusową i został ścięty.
W Tara nad jeziorem delle Marmore śmierć męczeńska św. Anatolii i św. Audaksa pod cesarzem Decjuszem. Pobożna Dziewica Anatolia, cudownie uzdrawiając chorych w całej prowincji Ankony, nawróciła bardzo wielu do wiary Chrystusowej. Rozkazem sędziego została za to wystawiona na próbę przez najróżniejsze męczarnie, ale nawet jadowity wąż, przyniesiony przez Audaksa do więzienia, nie zranił jej, co widząc Audaks, nawrócił się. W końcu, podczas modlitwy przebito ją mieczem; także nowo nawróconego wrzucono do więzienia a krótko potem ścięto.
W Aleksandrii pamiątka św. Patermucjusza, Kopra i Aleksandra, zabitych pod Julianem Odstępcą.
W Briel w Holandii męczeństwo 19 krwawych Świadków z Gorkum, którzy za obronę prawdy Kościoła rzymsko-katolickiego i za prawdziwą obecność Chrystusa w Przenajświętszym Sakramencie byli wystawieni przez kalwinów na urągania i różne udręki, aż w końcu krwią przypieczętowali swą wiarę. Papież Pius IX zaliczył ich między Świętych.
W Martuli uroczystość św. Briksjusza, który z powodu nawrócenia wielkiej części ludu znieść musiał wiele męczarni, jednak później życie swe zakończył spokojnie w Panu jako Wyznawca.
W Citta di Castella uroczystość św. Weroniki z Giuliano, Przeorysy tamtejszego klasztoru Kapucynek, odznaczonej cnotami, darami łaski i wielką tęsknotą za cierpieniami. Grzegorz XVI przyjął ją do liczby świętych Dziewic.