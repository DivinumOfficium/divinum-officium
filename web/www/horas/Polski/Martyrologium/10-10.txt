Dnia 10-go października w Rzymie uroczystość świętego Franciszka Borgiasza, generała Towarzystwa Jezusowego, wsławionego surowym sposobem życia, darem modlitwy, złożeniem świeckich i odrzuceniem kościelnych godności.
Na Krecie pamiątka św. Pinytusa, wielce znakomitego biskupa. Rządził kościołem w Gnossus za panowania Marka Antoniusza Werusa i Lucjusza Aureliusza Kommodusa, zostawiając w swych pismach jakby w zwierciadle żywy obraz swego świątobliwego życia.
W Kolonii męczeństwo św. Gereona z 318 towarzyszami, którzy podczas prześladowania za panowania Maksymiana radośnie podali za wiarę swoje szyje pod miecz katowski.
W tym samym mieście śmierć męczeńska św. Wiktora z towarzyszami.
W Bonn w Niemczech męczeństwo św. Kasjusza i Florencjusza z bardzo wielu innymi Męczennikami.
W Nikomedii pamiątka św. rodzeństwa Eulampiusza i Eulampii. Gdy Eulampia dowiedziała się o męczeniu swego brata, przybiegła do niego i przedarłszy się środkiem tłumu objęła go uściskiem i przyłączyła się doń jako towarzyszka w męczeństwie. Potem wrzucono ich oboje do wrzącej oliwy, ale nie ulegli najmniejszemu poparzeniu. Wreszcie sędzia kazał ich ściąć mieczem wspólnie z 200 innymi, którzy się nawrócili na widok tego cudu.
W Yorku w Anglii uroczystość świętego Paulina, ucznia św. Grzegorza papieża. Został tam przez niego wysłany z kilku innymi na głoszenie Ewangelii. Udało mu się pozyskać dla wiary chrześcijańskiej króla Edwina nortumberlandzkiego z całym ludem.
W Piombino w Toskanii uroczystość św. Gerboniusza, biskupa i Wyznawcy, który według świadectwa św. Grzegorza został wsławiony cudami za życia i po śmierci.
Również w Weronie pamiątka jednego z św. biskupów, imieniem Gerboniusz.
W Kapui uroczystość św. Paulina, biskupa.
W Rzymie uroczystość bł. Jana Leonardi, Wyznawcy, założyciela zakonu Kleryków regularnych Matki Bożej, szeroko znanego z prac apostolskich i cudów. Za jego namową zaprowadzono misje w celu rozszerzania wiary.