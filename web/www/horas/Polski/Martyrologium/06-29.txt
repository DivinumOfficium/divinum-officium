Dnia 29-ego czerwca uroczystość św. Piotra i Pawła, apostołów, którzy za cesarza Nerona ponieśli śmierć męczeńską tego samego dnia i roku. Piotra powieszono na krzyżu głową na dół a pochowano w Watykanie przy Via Triumphalis, gdzie zażywa czci od całego świata. Pawła ścięto i pochowano przy Via Ostiensis, gdzie doznaje równie wysokiej czci.
W Argentonie męczeństwo św. Marcela, ściętego za Chrystusa razem z rycerzem Anastazym.
W Narni uroczystość św. Kasjusza, biskupa. Święty Grzegorz opowiada o nim, że w jego życiu nie było dnia, w którym by nie był złożył Bogu wszechmocnemu ofiary Mszy świętej. Z tym zwyczajem godnie w parze szło całe jego życie, bo wszystko co miał rozdał ubogim, a w godzinach ofiary św. rozpływał się we łzach. Gdy razu pewnego znowu przybył do Rzymu jak dawnymi laty na uroczystość książąt apostołów, aby obchodzić tajemnice święte i gdy wszystkim obecnym udzielił Ciała Pańskiego wraz z pocałunkiem pokoju, tego samego dnia zasnął w Panu.
W Genui uroczystość św. Syrusa, biskupa.
Na Cyprze dzień zgonu św. Marii, Matki św. Jana Marka.
W okolicy Sens uroczystość św. Benedykty, Dziewicy.
