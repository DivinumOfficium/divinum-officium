Dnia 18-go marca w Jerozolimie pamiątka św. Cyryla, Patriarchy i Nauczyciela Kościoła. Cierpiał on wiele prześladowań ze strony arian z powodu swej wiary i często był wypędzany ze swego kościoła. W końcu zmarł spokojnie w Panu, odznaczony sławą swej świętości. Zwołany Sobór powszechny w swym piśmie wystosowanym do Papieża Damazego dał świetne świadectwo o jego nieskazitelnej wierze.
W Cezarei w Palestynie dzień zgonu św. Aleksandra, Biskupa. Jako Biskup swego rodzinnego miasta Kapadocji przyszedł on stamtąd do Jerozolimy z tęsknoty ku miejscom świętym i za wyraźną wolą Bożą objął rządy tamtejszego kościoła po Biskupie Narcyzie, który był już w podeszłym wieku. Za czasów Decjusza już jako czcigodny starzec zawleczony został do Cezarei i wrzucony do więzienia, tam zakończył w Panu swój żywot.
W Augsburgu św. Narcyza, Biskupa, który głosił wiarę chrześcijańską najpierw w Retii, a potem w Hiszpanii. Szczególnie w Gerundzie wielu nawrócił do chrześcijaństwa, aż w końcu otrzymał tam palmę męczeństwa razem z Feliksem, Diakonem, za czasów prześladowania Dioklecjańskiego.
W Nikomedii pamiątka 10.000 Męczenników, którzy zostali pościnani mieczem za wyznawanie Wiary św.
Również i św. Trofimus i Eukarpiusz, Męczennicy.
W Anglii uroczystość św. Edwarda, króla, który został zamordowany przez złość i podstęp swej macochy i wsławiony wielu cudami.
W Lucca w Toskanii dzień śmierci św. Frygdianusa, Biskupa, który się odznaczał wielką mocą czynienia cudów.
W Mantui świętego Anzelma, Biskupa i Wyznawcy.
