Dnia 24-go lipca wigilia św. Jakuba, Apostoła.
W Tyrze przy Lago di Bolsena męczeństwo św. Krystyny, Dziewicy, która zostawszy chrześcijanką, rozbiła srebrne i złote posążki bożków swego ojca i rozdała ubogim ich kawałki, za co ojciec rozkazał ją ubiczować i strasznie męczyć. W końcu przywiązano jej ciężki kamień u szyi i wrzucono do jeziora, ale wybawił ją Anioł. Kiedy umarł jej ojciec, jego następca w urzędzie sądowym poddał ją jeszcze straszniejszym męczarniom, które odważnie zniosła. W końcu została wrzucona do rozpalonego pieca, gdzie przebywając pięć dni nie doznała żadnej szkody na ciele. A gdy i jadowite węże nie mogły wyrządzić jej żadnej krzywdy, wtedy wyrwano jej język i strzałami pozbawiono ją życia.
W Meridzie w Hiszpanii męczeństwo św. Wiktora, Żołnierza, który ze swymi braćmi Sterkacjuszem i Antinogenem za panowania cesarza Dioklecjana został poddany różnym mękom i zakończył życie jako Męczennik.
W Licji pamiątka św. Nicety i Akwiliny, Męczenniczek. Nawrócone zostały przez św. Krzysztofora, a ugodzone mieczem otrzymały palmę zwycięstwa.
Również pamiątka św. Meneusza i Capito, Męczenników.
W Rzymie przy Via Tiburtina uroczystość św. Wincentego, Męczennika.
W Sens uroczystość św. Ursycyna, Biskupa i Wyznawcy.
W Amiterno śmierć męczeńska 83 św. Żołnierzy.
W Limie w Peru uroczystość św. Franciszka Solanusa, Wyznawcy z Zakonu Franciszkanów. Głosił Ewangelię tamtejszym ludom i umarł bogaty w cnoty i wsławiony cudami. Papież Benedykt XIII przyjął go w poczet Świętych.