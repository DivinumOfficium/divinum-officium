Dnia 20-go lipca uroczystość św. Hieronima Emiliana, Wyznawcy, Założyciela Kongregacji z Somaski, którego Bóg za życia i po śmierci wsławił wieloma cudami. Papież Benedykt XIV ogłosił go Błogosławionym, a Klemens XIII policzył między Świętych.
W Antiochii pamiątka św. Józefa z przydomkiem Justus, którego św. Apostołowie postawili razem ze św. Maciejem do wyboru w miejsce zdrajcy Judasza (Dz 1, 23). Gdy jednak los padł na św. Macieja, Józef, nie zważając na to, poświęcił się z wielkim zapałem kazaniom i staraniom o dusze, za co musiał znosić wielokrotne prześladowania ze strony żydów. W końcu zakończył w Judei swe życie śmiercią pełną chwały. Głoszą o nim także to, że razu pewnego podano mu do picia truciznę, a on ufając słowom Chrystusa wypił ją bez żadnego złego skutku.
W Damaszku pamiątka św. Męczenników Sabina, Juliana, Maksyma, Makrobiusza, Kasji i Pauli z 10 towarzyszami.
W Cordobie męczeństwo św. Pawła, Diakona. Za to, że wyrzucał księciom mahometańskim ich okrucieństwa i z wielką śmiałością wyznawał Chrystusa, został na ich rozkaz ścięty i tak uzyskał koronę w Niebie.
W Portugalii uroczystość świętej Wilgefortis, która w walce za wiarę i dziewictwo dostąpiła godności ukrzyżowania.
W okolicy Boulogne we Francji uroczystość świętego Wulmara, męża zadziwiającej świętości.
W Trewirze pamiątka świętej Sewery, Dziewicy.