Dnia 19-go czerwca we Florencji uroczystość św. Julianny Falconieri, Dziewicy, założycielki zakonu Serwitek, policzonej przez papieża Klemensa XII w poczet Dziewic świętych.
W Mediolanie męczeństwo św. braci Gerwazego i Protazego. Pierwszego sędzia kazał tak długo bić pałkami ołowianymi, aż wyzionął ducha. Drugi został najpierw obity, a potem ścięty. Ich święte ciała znalazł później na objawienie Boskie św. Ambroży. Były zbryzgane krwią i niezepsute, jakby uśmiercono ich tego dnia. Podczas przeniesienia ich zwłok przejrzał pewien niewidomy po dotknięciu się noszy, a wielu opętanych zostało uwolnionych od złego ducha.
W Rawennie śmierć męczeńska Św. Ursycyna. Ponieważ mimo rozlicznych mąk, jakie mu zadawano, pozostał stały w wierze, skazano go na ścięcie.
W Sozopolis w Pizydii pamiątka Św. Zozyma, Męczennika. Podczas prześladowania chrześcijan za cesarza Trajana wycierpiał wiele męczarni, aż wreszcie ugodzony mieczem dostąpił pokoju wiecznego.
W Arezzo w Toskanii uroczystość św. Gaudencjusza, biskupa i diakona Kulmacjusza, zabitych za Walentyniana przez rozjątrzonych pogan.
Tego samego dnia uroczystość św. Bonifacego, ucznia świętego Romualda. Wezwany przez papieża, by głosił słowo Boże na Rusi, otrzymał tam gorąco upragnioną koronę męczeńską.
W Rawennie uroczystość św. Romualda, pustelnika, założyciela Kamedułów, którego zapał doprowadził do nowego rozkwitu życia pustelniczego we Włoszech. 