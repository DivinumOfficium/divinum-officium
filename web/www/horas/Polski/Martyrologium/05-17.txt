Dnia 17-go maja w Villa Real w Hiszpanii uroczystość pamiątkowa św. Paschalisa z zakonu Franciszkanów, męża rzadkiej czystości i pokuty. Leon XIII ogłosił go patronem zgromadzeń eucharystycznych i bractw od Najświętszego Sakramentu Ołtarza.
W Pizie w Toskanii pamiątka św. Torpesa. Piastował on najpierw wysoki urząd na dworze cesarza Nerona i był jednym z tych, o których apostoł św. Paweł pisze do Filipian: "Pozdrawiają was wszyscy święci, zwłaszcza ci z domu Cezara" (Flp 4, 22). Później był srogo męczony za wiarę Chrystusową, a w końcu został ścięty. Było to 29 kwietnia, uroczystość jego bywa jednakże obchodzona dzisiaj, gdyż w tym dniu nastąpiło przeniesienie jego świętego ciała.
Tegoż dnia męczeństwo św. Bestytuty, Dziewicy. Za cesarza Waleriana została ona po różnych męczarniach umieszczona na morzu w łódce napełnionej smołą i pakułami, którą podpalono. Wtedy płomienie zwróciły się przeciwko oprawcom, zaś Dziewica wśród gorących modłów oddała Bogu ducha. Jej święte ciało przypłynęło w tej samej łódce do wyspy Ischia niedaleko Neapolu i z wielką czcią zostało pochowane przez tamtejszych chrześcijan. Później cesarz Konstantyn Wielki zbudował na jej cześć bazylikę w Neapolu.
W Chalcedonie uroczystość św. Solochanusa, żołnierza, z towarzyszami, którzy ponieśli śmierć męczeńską za panowania cesarza Maksymiana.
W Noyon śmierć męczeńska świętych Heradiusza, Pawła i Akwiliana z dwoma towarzyszami.
W Aleksandrii pamiątka św. Adriona, Wiktora i Bazylii.
W Wurzburgu uroczystość św. Brunona, biskupa i Wyznawcy.