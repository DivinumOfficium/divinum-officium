Dnia 20-go lutego w Tyrusie w Fenicji wspomnienie Męczenników, których liczba jest wiadoma jedynie wszechwiedzy Boga. Śmierć męczeńską zadał im dowódca Veturius za czasów prześladowania dioklecjańskiego, jednak już wcześniej cierpieli rozliczne katusze i męki. Naprzód ciało ich szarpano biczami, następnie rzucono dzikim bestiom na pożarcie, lecz te ich nie tknęły. W końcu powierzeni zostali płomieniom, gdzie też ponieśli okrutną śmierć. Ich chwalebne męczeństwo zachęciło do zwycięstwa Biskupów Tyranniona, Sylwanusa, Pelsusa i Nilusa z Zenobiuszem, Kapłanem, którzy po chwalebnej walce zdobyli sobie palmę męczeństwa.
W Konstantynopolu uroczystość św. Eleuteriusza, Biskupa i Męczennika.
W Persji dzień zgonu św. Sadota, Biskupa ze stu dwudziestu ośmioma towarzyszami, którzy wzbraniając się przed oddaniem pokłonu słońcu, zdobyli sobie wspaniałą koronę zwycięstwa przez okrutną śmierć za panowania króla Sapora.
Na Cyprze pamiątka św. Potamiusza i Nemezjusza.
W Katanii w Sycylii uroczystość św. Leona, Biskupa, odznaczającego się cnotliwym życiem i cudowną działalnością.
Tego samego dnia uroczystość św. Euchariusza, Biskupa Orleańskiego, który tym więcej odznaczał się cudami, czym więcej jego nieprzyjaciele starali się go poniżyć nienawiścią i oszczerstwem.
W Tournay w Belgii pamiątka św. Eleuteriusza, Biskupa i Wyznawcy.
