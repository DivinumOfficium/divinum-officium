Dnia 6-go grudnia w Mirze, stolicy Licji uroczystość św. Mikołaja, Biskupa i Wyznawcy. Spomiędzy wielu jego cudów na przytoczenie zasługuje szczególnie jeden, a mianowicie, iż mimo nieobecności ukazał się raz cesarzowi Konstantynowi i prośbami i groźbami nakłonił go do pobłażliwości wobec kilku oskarżonych, którzy w modlitwie polecili się Świętemu.
W Afryce pamiątka św. Niewiast: Dionizji, Datywy i Leoncji, oraz pobożnego Tercjusza, potem lekarza Emiliana i św. Bonifacego z trzema towarzyszami. Wszyscy oni podczas prześladowania wandalskiego za panowania arianina Hunneryka zostali z powodu Wiary poddani najwyszukańszym męczarniom i tym zasłużyli na przyłączenie do chwalebnej gromady Wyznawców Chrystusowych.
Tamże męczeństwo młodocianego Majoryka, syna św. Dionizji. Obecnością i zachętami matki przezwyciężył obawę przed męczarniami, tak że okazał się odważniejszy od innych i wytrwał mężnie aż do końca. Matka jego uniosła zwłoki z sobą, pogrzebała we własnym domu i modliła się często nad jego grobem.
Tegoż dnia pamiątka św. Polichroniusza, Kapłana, napadniętego i uduszonego podczas Mszy świętej przez arian.
W Granadzie w Hiszpanii męczeństwo świętego Piotra Paschazjusza, Biskupa z Jaen, z zakonu Mercedariuszów.
W Rzymie uroczystość św. Azelli, Dziewicy, która jak pisze św. Hieronim obdarzona od urodzenia łaską, całe życie swoje aż do sędziwej starości spędziła na poście i modlitwie.
