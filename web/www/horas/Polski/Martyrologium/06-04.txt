Dnia 4-go czerwca w Agnonie w Abruzzach uroczystość św. Franciszka ze szlacheckiej rodziny włoskiej Caracciolo, założyciela zakonu Kanoników Regularnych Mniejszych. Pałał on miłością Boga i bliźniego, był pełen gorliwości w rozszerzaniu nabożeństwa do Przenajświętszego Sakramentu Ołtarza. Pius VII policzył go w poczet Świętych; relikwie jego doznają wielkiej czci w Neapolu.
W Rzymie śmierć męczeńska świętych Arecjusza i Dacjana.
W Sissek w Ilirii dzień zgonu św. Kwiryna, biskupa. Jak pisze Prudencjusz, został on za wiarę świętą wrzucony z kamieniem u szyi do rzeki i tak pozyskał koronę męczeńską.
W Mediolanie męczeństwo św. Klateusza, biskupa z czasów cesarza Nerona.
W Panonii uroczystość pamiątkowa świętych Męczenników Rutylusa i towarzyszy.
W Tivoli dzień zgonu św. Kwiryna, Męczennika.
W Arras śmierć męczeńska św. Saturniny, Dziewicy.
W Konstantynopolu uroczystość św. Metrofana, patriarchy i Wyznawcy.
W Milewe w Numidii uroczystość św. Optata, biskupa, wsławionego uczonością i życiem świątobliwym.
W Weronie uroczystość św. Aleksandra, biskupa.
