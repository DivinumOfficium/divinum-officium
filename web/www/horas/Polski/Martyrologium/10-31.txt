Dnia 31-go października Wigilia Wszystkich Świętych.
W Rzymie męczeństwo św. Ampliata, Urbana i Narcyza, wspomnianych przez św. Pawła (Rz 16, 8n). Później zostali oni zabici za wiarę przez żydów i pogan.
W Konstantynopolu uroczystość św. Stachisa, biskupa, którego św. Andrzej apostoł wyświęcił na pierwszego biskupa tego miasta.
We Francji w St. Quentin uroczystość św. Kwinktyna, obywatela rzymskiego i senatora, umęczonego za panowania cesarza Maksymiliana. Jego ciało znaleziono na objawienie z Nieba po 55 latach zupełnie dobrze zachowane.
W Mediolanie pamiątka św. Antonina, biskupa i Wyznawcy.
W Ratyzbonie uroczystość św. Wolfganga, biskupa.
W Palmie na Majorce uroczystość św. Alfonsa Rodrigueza, laika Towarzystwa Jezusowego, wsławionego wielką pokorą i nieustannym zapałem pokutniczym; Leon XII ogłosił go Błogosławionym, a Leon XIII zaliczył go w poczet Świętych.
W Rzymie męczeństwo św. Nemezjusza, diakona, i św. Lucyli, Dziewicy, jego córki. Ponieważ żadne groźby ani męczarnie nie zdołały odwieść jej od wiary, cesarz Walerian kazał ją ściąć 25 sierpnia. Św. Stefan papież pogrzebał ich ciała, a św. Sykstus wystawił im przy drodze Apijskiej piękny nagrobek. Papież Grzegorz V przeniósł je do diakonii Santa Maria Nova i równocześnie z nimi kości św. Symfroniusza, trybuna Olimpiusza, jego małżonki Eksuperii i syna ich Teodolusa. Zostali oni nawróceni za staraniem św. Symfroniusza i ochrzczeni przez papieża Stefana zanim wywalczyli sobie koronę męczeńską. Za Grzegorza XIII podniesiono relikwie te ponownie i złożono pod ołtarzem tego samego kościoła z wielką uroczystością w dniu 8 grudnia.
