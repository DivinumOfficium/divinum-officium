Dnia 7-go maja w Krakowie męczeństwo św. Stanisława, biskupa, którego zabił bezbożny król Bolesław.
W Terracynie w Campanii uroczystość św. Flawii Domicylli, Dziewicy, siostrzenicy konsula Flawiusza Klemensa. Podczas prześladowania Domicjańskiego została za wiarę Chrystusową z wielu innymi wygnana na wyspę Ponza, gdzie musiała znosić długie męczeństwo. W końcu przeniesiono ją do Terracyny, gdzie słowem i cudami nawróciła wielu do wiary chrześcijańskiej. Z tego powodu sędzia pogański kazał podpalić pokój, w którym przebywała wraz swymi przyjaciółkami Eufrozyną i Teodorą i tak doczekały się świetnej korony męczeństwa.
Tegoż dnia pamiątka św. Juwenalisa, Męczennika.
W Rzymie pamiątka św. Benedykta, papieża i Wyznawcy.
W Pawii pamiątka św. Piotra, biskupa.
W Nikomedii dzień zgonu św. Flawiusza, Augusta i Augustyna, braci. Tamże św. Kwadratusa, Męczennika, który za panowania cesarza Decjusza kilkakrotnie był torturowany, a w końcu został ścięty.
W Yorku w Anglii uroczystość św. Jana, biskupa, wsławionego pobożnym życiem i cudami.
W Rzymie przeniesienie relikwii pierwszego Męczennika św. Szczepana. Zostały one za czasów papieża Pelagiusza przeniesione z Konstantynopola do wiecznego miasta i tam złożone w grobie św. Wawrzyńca, Męczennika, na Ager Veranus, gdzie doznają wielkiej czci.