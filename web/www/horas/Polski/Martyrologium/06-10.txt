Dnia 10-go czerwca w Szkocji uroczystość św. Małgorzaty, królowej. Słynęła miłością ubogich i własnym, dobrowolnym ubóstwem.
W Rzymie przy Via Salaria męczeństwo św. Getuliusza, znakomitego i uczonego męża, oraz jego towarzyszy Cerealisa, Amancjusza i Prymitywa. Na rozkaz cesarza Hadriana zostali uwięzieni i srodze ubiczowani, a potem skazani na śmierć w płomieniach. Ponieważ ogień ich nie tknął, sędzia kazał im zmiażdżyć głowy maczugami i tak zdobyli koronę męczeńską. Święte ich ciała zebrała Symforoza, małżonka Getuliusza, i pochowała je uczciwie w katakumbach.
Także w Rzymie przy Via Aurelia śmierć męczeńska św. Bazylidesa, Trypusa i Mandalisa z dwudziestoma towarzyszami za cesarza Aureliana.
W Nikomedii pamiątka św. Zachariasza, Męczennika.
W Hiszpanii męczeństwo św. Kryspulusa i Restytuta.
W Afryce śmierć męczeńska św. Arezjusza i Rogatusa z trzynastoma towarzyszami.
W Prusjas w Bitynii uroczystość św. Tymoteusza, biskupa i Męczennika z czasów cesarza Juliana Apostaty.
W Kolonii uroczystość św. Mauryna, opata i Męczennika.
W Auxerre pamiątka św. Cenzuriusza, biskupa.
W Petra w Arabii pamiątka św. Asteriusza, biskupa, który dla wiary katolickiej wiele wycierpiał od arian i za cesarza Konstancjusza zakończył swe życie na wygnaniu w Afryce.
W Neapolu i Kampanii uroczystość św. Maksyma, biskupa i Męczennika, który przez tegoż samego Konstancjusza za obronę nicejskiego wyznania wiary został zesłany na wygnanie, gdzie po wielu dolegliwościach i troskach oddał ducha Stwórcy. 