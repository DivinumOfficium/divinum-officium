Dnia 7-go sierpnia w Neapolu w Campanii uroczystość św. Kajetana z Tieny, Wyznawcy, Założyciela kleryków regularnych, zgromadzenia zajmującego się m.in. posługą w szpitalach. Ożywiony nadzwyczajną ufnością w Bogu zalecał swoim uczniom starodawny sposób życia Apostołów. Z powodu cudów został policzony w poczet Świętych przez Klemensa X.
W Arezzo w Toskanii męczeństwo św. Donata, Biskupa. Jak podaje Papież Grzegorz Wielki, swoją modlitwą spoił rozbity przez pogan Kielich święty. W prześladowaniu za panowania Juliana Apostaty został schwytany i ścięty za wzbranianie się złożenia ofiary bożkom.
W Rzymie śmierć męczeńska świętych Piotra i Juliana z 18 towarzyszami.
W Chalons we Francji pamiątka św. Donacjana, Biskupa.
W Mediolanie uroczystość św. Faustusa, Żołnierza, który po wielu mękach osiągnął palmę męczeńską.
W Como męczeństwo św. Karpofora, Eksanta, Kasjusza, Seweryna, Sekunda i Licyniusza, którzy ścięci zostali za wiarę w Chrystusa.
W Nizybii w Mezopotamii pamiątka św. Domecjusza, Mnicha z Persji, ukamienowanego z 2 towarzyszami za panowania Juliana Odstępcy.
W Rouen uroczystość św. Wiktrycjusza, Biskupa. Początkowo służył jako żołnierz w wojsku cesarskim. Ale gdy wspomniany Julian doszedł do rządów, chciał zrezygnować ze służby wojskowej, aby nie ponieść szkody w wierze. Został wtedy obłożony wieloma karami, a wreszcie skazany na śmierć. Ponieważ jednak kat mający go ściąć nagle oślepł, zdjęto mu więzy i dozwolono odejść w pokoju. Później został Biskupem i nawrócił swymi kazaniami dzikie szczepy Morinów i Nerviów do wiary w Chrystusa.
W Mesynie na Sycylii uroczystość świętego Alberta, Wyznawcy z zakonu Karmelitów, sławnego swoimi cudami.