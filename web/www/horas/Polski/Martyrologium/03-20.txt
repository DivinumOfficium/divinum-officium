Dnia 20-go marca w Judei pamiątka św. Joachima, Ojca Najświętszej Panny i Matki Boskiej Maryi. Uroczystość na cześć jego obchodzona bywa w Niedzielę oktawy Wniebowzięcia Najświętszej Maryi Panny.
W prowincji Azji dzień zgonu św. Archippa. Działał on wspólnie ze św. Pawłem, Apostołem, który o nim wspomina w listach swych do Filemona i Kolosan.
W Syrii św. Pawła, Cyryla i Eugeniusza, Męczenników i czterech towarzyszy. Tegoż dnia św. Fotyny, samarytanki i jej synów Józefa i Wiktora, również św. Sebastiana, Dowódcy, św. Anatoliusza, Focjusza, Fotysy, Parascewy i Cyriaka, Rodzeństwa, którzy z powodu swej wiary w Chrystusa otrzymali koronę męczeństwa.
W Amizus w Patagonii pamiątka siedmiu św. kobiet: Aleksandry, Klaudii, Eufrazji, Matrony, Julianny, Eufemii i Teodozji, które zostały wymordowane za wyznawanie swej wiary. Ich śladem poszła na śmierć także św. Derfuta ze swą siostrą.
W Apollonii św. Nicetasa, Biskupa, który życie swe zakończył na wygnaniu za to, iż stawał w obronie czci obrazów.
W klasztorze Fontanella św. Wolframa, Biskupa ze Sens, który zrezygnowawszy ze swego Biskupstwa, zakończył życie swe jako Mnich, wsławiony wielu cudami.
W Anglii złożenie zwłok św. Cuthberta z Lindisfarn, Biskupa, który od młodości aż do zgonu świecił czynami cnotliwymi i cudami.
W Sienie w Toskanii św. Ambrożego ze zakonu Kaznodziejów. Świętość jego życia, moc kazań i cuda uczyniły go sławnym.