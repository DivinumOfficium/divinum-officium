Dnia 13-go maja w Rzymie Poświęcenie Kościoła Królowej Męczenników. Za czasów cesarza Fokasa papież Bonifacy IV kazał oczyścić Panteon, będący niegdyś świątynią wszystkich bożków, i poświęcił go jako Kościół ku czci Najświętszej Panny i wszystkich Męczenników.
W Konstantynopolu uroczystość św. Mucjusza, kapłana i Męczennika. Za Dioklecjana był najpierw różnymi sposobami męczony w Amfipolis, później posłany został do Bizancjum, gdzie poniósł śmierć za Chrystusa.
W Heraklei śmierć męczeńska św. Glicerii z Rzymu, która cierpiała za cesarza Antonina i prefekta Sabinusa.
W Aleksandrii pamiątka bardzo wielu św. Męczenników, którzy zostali wymordowani przez arianów w kościele św. Teonasa za wyznawanie wiary katolickiej.
Pod Maastricht uroczystość św. Serwacjusza, biskupa z Tongern, którego świętość objawiona została tym sposobem, że zimą, kiedy wszystko wokoło było pokryte śniegiem, jego grób zawsze był wolny od niego, aż wreszcie obywatele wybudowali na tym miejscu bazylikę.
W Palestynie pamiątka św. Jana Silencjariusza czyli "Milczącego".
W Valladolid uroczystość św. Piotra Regalata z zakonu Franciszkanów, który w klasztorach hiszpańskich przywrócił karność zakonną i przez papieża Benedykta XIV policzony został w poczet Świętych.