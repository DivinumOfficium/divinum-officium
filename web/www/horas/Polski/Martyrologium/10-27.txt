Dnia 27-go października wigilia św. Szymona i Judy Tadeusza, apostołów.
W Awili w Hiszpanii męczeństwo świętego Wincentego, oraz św. Sabiny i Chrystety, których na torturach rozciągano tak silnie, że im wszystkie członki powychodziły ze stawów. Potem położono ich głowy na kamieniach i bito kijami tak strasznie, że mózgi powypryskiwały.
Pod zamkiem Tyle pamiątka św. Florencjusza, Męczennika.
W Kapadocji wspomnienie św. Kapitoliny i jej sługi Erotis, zmarłych śmiercią męczeńską za panowania Dioklecjana.
W Abisynii pamiątka św. Frumencjusza, biskupa, który najpierw jako niewolnik żył w tym kraju, później zaś został wyświęcony na biskupa przez św. Atanazego i rozszerzał tam Ewangelię.
W Neapolu uroczystość św. Gaudiozusa, który za czasów wandalskiego prześladowania chrześcijan przybył z Afryki, gdzie był biskupem, do Kampanii i w pewnym klasztorze w pobliżu miasta zmarł błogosławioną śmiercią.
W Etiopii uroczystość św. Elesbaana, króla, który żył za czasów cesarza Justyna. Zwyciężywszy nieprzyjaciół imienia Chrystusowego, posłał w ofierze swój diadem królewski do Jerozolimy, a wypełniając ślub żył odtąd jako pustelnik, aż go Bóg powołał do korony wiecznej.
