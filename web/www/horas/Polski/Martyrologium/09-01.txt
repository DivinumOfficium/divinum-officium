Dnia 1-go września w prowincji Narbonie uroczystość św. Idziego, Opata i Wyznawcy.
W Remis we Francji cierpienia św. Ksystusa. Był on uczniem św. Piotra, Apostoła i został przezeń wyświęcony na pierwszego Biskupa tego miasta. Za cesarza Nerona uzyskał koronę męczeńską.
W Todi męczeństwo św. Terencjana, Biskupa, który był za cesarza Hadriana torturowany, biczowany szkorpionami, pozbawiony języka i wreszcie stracony.
W Heraklei pamiątka św. Ammoniusza, Diakona i 40 św. Dziewic, które najpierw pouczał w wierze a potem za cesarza Licyniusza zachęcał do stałości w męczeństwie słowem i przykładem.
W okolicy Konstancji nad Thurą uroczystość św. Wereny, Dziewicy.
W Hiszpanii uroczystość św. Wincencjusza i Letusa, Męczenników.
W Porto Barrato w Toskanii śmierć męczeńska św. Regulusa, przybyłego z Afryki do Włoch, gdzie za Totili przypieczętował wiarę swą własną krwią.
Pod Sens uroczystość św. Lupusa, Biskupa i Wyznawcy, któremu razu pewnego podczas Mszy św. w obecności całego duchowieństwa miał spaść z Nieba diament do kielicha.
W Capua uroczystość św. Pryskusa, jednego z tych Biskupów św., którzy byli wielokrotnie dręczeni w prześladowaniu wandalskim. Wreszcie zostali wsadzeni na spróchniały okręt, na którym przybyli z Afryki do Campanii, gdzie rozeszli się i osadzeni w różnych miejscowościach jako Biskupi, rozszerzali skutecznie wiarę chrześcijańską. Towarzysze jego zwali się: Kastrenzjusz, Damary, Rozjusz, Herakliusz, Sekundyn, Adiutor, Marek, Augustyn, Elpidiusz, Kanion i Windoniusz.
Pod Akwinem pamiątka św. Konstantego, Biskupa, czcigodnego dla daru proroczego i rozlicznych cnót.
Pod Le Mans uroczystość św. Wiktora, Biskupa.
W Benewencie śmierć męczeńska 12 św. Braci.
W Palestynie pamiątka św. Jozuego i Gedeona.
W Jerozolimie pamiątka św. Anny, Prorokini, której żywot świątobliwy sławi Ewangelia (Łk 2, 36).