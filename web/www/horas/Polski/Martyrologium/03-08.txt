Dnia 8-go marca w Granadzie w Hiszpanii św. Jana Bożego, Założyciela Zakonu Braci Miłosierdzia, który odznaczył się wielką łagodnością wobec ubogich i całkowitym zaparciem się siebie. Ojciec święty Leon XIII ogłosił go Patronem wszystkich szpitali i chorych.
W Antinous w Egipcie dzień zgonu św. Filemona i Diakona św. Apoloniusza. Schwytani i zaprowadzeni przed sędziego, obydwaj stanowczo wzbraniali się przed złożeniem ofiary bożkom, za co przewiercono im pięty i wleczono przez miasto, aż w końcu swe męczeństwo zakończyli pod mieczem katowskim.
Tamże męczeństwo namiestnika św. Arianusa i św. Teotikusa z trzema innymi, którzy na rozkaz sędziego zostali utopieni w morzu. Ich święte ciała przyniesione zostały na brzeg przez delfiny.
W Nikomedii świętego Kwinktilisa, Biskupa i Męczennika.
W Kartago Diakona Poncjusza, który dzielił wygnańcze życie razem z Biskupem św. Cyprianem aż do jego męczeńskiej śmierci. Pozostawił po sobie wspaniały opis żywota św. Cypriana i jego męczeństwa. On sam w swych utrapieniach bezustannie chwalił Pana i zdobył sobie koronę żywota wiecznego.
W Afryce Biskupa świętego Cyryla, św. Rogatusa, Feliksa i jeszcze drugiego Rogatusa. Także św. Beaty, Herenii i Felicyty, jak też św. Urbana, Sylwanusa i Mamilusa.
W Toledo w Hiszpanii pochowanie św. Juliana, Biskupa i Wyznawcy, który wielce zasłynął przez świątobliwość swego żywota, jak też przez swą głęboką naukę.
W Anglii św. Feliksa, Biskupa, który nawrócił Anglosasów do wiary chrześcijańskiej.