Dnia 16-go lipca uroczystość Najświętszej Maryi Panny z góry Karmel.
W Sebaście w Armenii śmierć męczeńska św. Atenogonesa z 10 swymi uczniami.
W Trewirze uroczystość św. Walentego, Biskupa i Męczennika.
W Cordobie w Hiszpanii męczeństwo św. Sizenanda, Lewity, uduszonego przez Maurów za swą wiarę.
Tegoż dnia męczeństwo św. Faustusa, który pod panowaniem Decjusza przybity na krzyżu jeszcze pięć dni na nim wisiał, aż w końcu przebity strzałą, zaszedł do raju.
W Sancton w Belgii śmierć męczeńska św. Rajneldy, Dziewicy i jej towarzyszy, zabitych za Wiarę św. przez hordy pogan.
W Bergamo uroczystość świętego Domniona, Męczennika.
W Antiochii w Syrii uroczystość świętego Eustachego, Biskupa i Wyznawcy. Obdarzony wiedzą i świętością bronił dzielnie prawdziwej wiary, za co skazany został przez cesarza Konstancjusza na wygnanie do Trajanopolisu w Tracji, gdzie też przeniósł się do spokoju wiecznego.
W Kapui uroczystość świętego Witaliana, Biskupa i Wyznawcy.

Tegoż dnia śmierć męczeńska św. Hilarego, Mnicha, który razem ze świętym Donacjuszem został schwytany w prześladowaniu za czasów cesarza Juliana. Ponieważ wzbraniał się złożyć bożkom ofiary, przeto biczowano go, a potem zamęczono na śmierć w Arezzo w Toskanii. Jego zwłoki zostały przeniesione do Ostii.
