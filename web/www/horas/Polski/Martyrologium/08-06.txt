Dnia 6-go sierpnia na górze Tabor Przemienienie Pana naszego Jezusa Chrystusa.
W Rzymie przy drodze Apijskiej w cymetrium Kallista dzień zgonu św. Ksystusa II, Papieża i Męczennika, który podczas prześladowania waleriańskiego został ugodzony mieczem i otrzymał koronę męczeńską.
Również św. Męczenników Felicisima i Agapita, Diakonów wspomnianego Papieża Ksystusa, oraz Subdiakonów Januariusza, Magnusa, Wincencjusza i Stefana, których razem z nim ścięto i pogrzebano w cymetrium Pretekstata. Jak pisze św. Cyprian, doznał z nimi śmierci męczeńskiej także niejakiś Kwartus.
W klasztorze benedyktyńskim św. Piotra w Cardennie pod Burgos w Hiszpanii śmierć męczeńska św. Stefana, Opata z 200 mnichami, którzy zostali zabici przez Saracenów dla Wiary św. i pochowani przez chrześcijan w tym samym klasztorze.
W Alcali w Hiszpanii cierpienia dwóch św. Braci Justa i Pastora. Obaj byli jeszcze dziećmi i chodzili do szkoły, gdy wybuchło prześladowanie. Na wieść o tym stawili się dobrowolnie przed starostą Dacjanem jako chrześcijanie. Ten kazał ich pojmać i obić kijami. Ponieważ jednak mimo tego pozostali stałymi i dodawali sobie nawzajem odwagi, zostali poza miastem ścięci mieczem katowskim.
W Rzymie pamiątka św. Hormisdasa, Papieża i Wyznawcy.
W Amidzie w Mezopotamii pamiątka św. Jakuba, Pustelnika, słynnego z powodu wielu swoich cudów.