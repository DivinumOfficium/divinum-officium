Dnia 12-go września pamiątka Najświętszego Imienia Maryi, którą Papież Innocenty XI corocznie kazał obchodzić z okazji wielkiego pogromu Turków pod Wiedniem.
W Bitynii pamiątka św. Autonoma, Biskupa i Męczennika, który się tam schronił, aby ujść prześladowaniu Dioklecjana. Lecz przez liczne nawrócenia, jakich dokonał, wzbudził znowu wściekłość pogan przeciwko sobie, aż w końcu razu pewnego podczas odprawiania Mszy św. został zabity przy ołtarzu i tak stał się prawdziwą ofiarą krwawą dla Chrystusa.
W Ikonium w Likaonii pamiątka św. Kuronota, Biskupa, ściętego z polecenia namiestnika Perenniusza.
W Aleksandrii męczeństwo św. Hieronidesa, Leoncjusza, Serapiona, Selezjusza, Waleriana i Stratona, którzy za panowania cesarza Maksymiana zostali utopieni w morzu z powodu wiary Chrystusowej.
W Meros we Frygii śmierć męczeńska św. Macedoniusza, Teodolusa i Tacjana, którzy za panowania Juliana Apostaty po wielu innych męczarniach zostali położeni na rozpalonym ruszcie żelaznym, gdzie chwaląc Boga wyzionęli ducha.
Pod Pawią uroczystość św. Juwencjusza, Biskupa. Posłany tam został razem ze św. Syrusem przez św. Hermagorasa, ucznia św. Marka Ewangelisty. Tamże głosili obaj Ewangelię Chrystusową i świecili wszędzie wspaniałymi przykładami cnót i wielu cudownymi dziełami, tak, że i miasta sąsiednie nawrócili do Chrystusa. Zasnęli w Panu jako Biskupi i bogaci w zasługi.
W Lyonie złożenie św. Sakerdosa, Biskupa.
W Weronie uroczystość św. Sylwina, Biskupa.
W Anderlecht uroczystość św. Gwidona, Wyznawcy.
