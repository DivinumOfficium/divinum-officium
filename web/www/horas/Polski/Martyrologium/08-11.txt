Dnia 11-go sierpnia w Rzymie inter duas lauros uroczystość św. Tyburcjusza, Męczennika. Podczas prześladowania dioklecjańskiego kazano mu chodzić bosymi nogami po rozpalonych węglach. Kiedy jednak podczas tych męczarni jeszcze głośniej wyznawał swą wiarę, skazano go na ścięcie.
Również w Rzymie męczeństwo św. Zuzanny, Dziewicy, która pod mieczem kata wysłużyła sobie palmę męczeństwa. Była ona kuzynką św. Kajusa, Papieża.
W Comanie w Poncie śmierć męczeńska św. Aleksandra Carbonarego, Biskupa. Był wysoce wykształcony w świeckiej wiedzy, jednak tak dobrze zrozumiał jeszcze wyższą naukę pokory chrześcijańskiej, że Grzegorz św., Cudotwórca wyniósł go na tron Biskupi tegoż miasta. Na urzędzie tym odznaczył się nie tylko mocą swych kazań, ale pełen męstwa oddał w płomieniach życie swe za Chrystusa.
Tegoż dnia pamiątka św. Rufina, Biskupa Marserów i jego towarzyszy za panowania cesarza Maksymina.
Pod Evreux we Francji pamiątka św. Tauryna, Biskupa tegoż miasta, wyświęconego przez Papieża św. Klemensa. Swymi kazaniami przyczynił się wielce do rozszerzenia wiary Chrystusowej w tych okolicach. Po wielu trudach zmarł wreszcie spokojnie w Panu, uświetniony cudami.
W Cambrai we Francji uroczystość św. Gangeryka, Biskupa i Wyznawcy.
W Todi uroczystość świętej Digny, Dziewicy.
W prowincji Valeria uroczystość św. Ekwicjusza, Opata, dla którego świętości wypisał świadectwo Papież święty Grzegorz Wielki. 