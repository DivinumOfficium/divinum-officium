Dnia 28-go kwietnia uroczystość świętego Pawła od Krzyża, założyciela zakonu Pasjonistów.
W Rawennie męczeństwo św. Witalisa, ojca św. Gerwazego i Protazego. Pochował on z należną czcią relikwie św. Ursycyna, za co został schwytany i rozciągnięty na torturach na rozkaz konsula Palinusa. Następnie wrzucono go do głębokiej jamy i zasypano kamieniami i bryłami ziemi. Tak dostał się chwalebnie jako Męczennik do Chrystusa.
W Mediolanie uroczystość św. Walerii, Męczenniczki, małżonki św. Witalisa.
W Atinie śmierć męczeńska św. Marka, który został wyświęcony przez św. Piotra na Biskupa. Głosił on wszędzie Ewangelię św., zaś koronę męczeńską otrzymał podczas prześladowania Domicjana.
W Aleksandrii uroczysty obchód św. Teodory, Dziewicy. Ponieważ wzbraniała się składać ofiary bożkom, oddano ją do domu rozpusty. Uwolnił ją pewien chrześcijanin, imieniem Didym. Oboje zostali skazani na śmierć i tak otrzymali wspólnie koronę męczeńską za panowania Dioklecjana.
Tego samego dnia męczeństwo św. Afrodyzego, Karalippa, Agapiusza i Euzebiusza.
W Panonii pamiątka św. Pollio, Męczennika z czasów cesarza Dioklecjana.
W Pruzie w Bitynii śmierć męczeńska św. Patrycego, Biskupa i św. Akacjusza, Meandra i Poliena.
W Tragonie w Hiszpanii uroczystość św. Prudencjusza, Biskupa i Wyznawcy.
W Corfinium we Włoszech uroczystość pamiątkowa św. Pamfiliusza, Biskupa Valvy. Odznaczała go wielka miłość ubogich i dar cudotwórstwa, jego kości spoczywają w Sulmonie.