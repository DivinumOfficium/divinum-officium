Dnia 2-go czerwca w Rzymie uroczysty obchód św. Marcelina, kapłana i św. Piotra, egzorcysty, którzy w więzieniu pozyskali wielu dla wiary świętej. Przecierpiawszy już w tym czasie różne okrutne męczarnie, zostali za cesarza Dioklecjana ścięci na miejscu zwanym Czarnym Lasem (Silva Nigra). Miejsce to później na ich cześć przezwano Białym Lasem (Silva Candida). Święte zwłoki ich złożono w krypcie obok św. Tyburcjusza. Papież Damazy uświetnił później ich grób poetycznym napisem.
W Campanii męczeństwo św. Erazma, biskupa. Uwięziony za cesarza Dioklecjana, został najpierw obity knutami z kulami ołowianymi, a potem oblany roztopioną smołą, siarką, woskiem i wrzącą oliwą, jednakże nie poniósł szkody. Następnie zawiedziono go do Formii i poddano za Maksymiana ponownym, niesłychanie okrutnym męczarniom, lecz za zrządzeniem Bożym pozostał na pociechę pozostałych więźniów przy życiu. Sławny tak wielu zwycięsko przebytymi męczarniami, został wreszcie powołany przez Pana i zmarł śmiercią błogosławionych. Święte zwłoki jego przeniesione zostały później do Gaety.
W Lyonie śmierć męczeńska św. Fotyna, biskupa, św. Sanktusa, diakona, św. Wecjusza Epagata, Maturusa, Poncjusza, Biblisa, Attala, Aleksandra i Blandyny, służebnicy, z wielu innymi, których bohaterską walkę za Marka Aureliusza Antonina i Lucjusza Verusa opisano w okólniku kościoła lyońskiego do kościołów prowincji Azji i Frygii. Blandyna, mimo że płcią słabsza, ciałem ułomniejsza, a stanem najniższa, wycierpiała najdłuższe i najsroższe męki z wielkim bohaterstwem, a w końcu została ścięta.
W Rzymie uroczystość św. Eugeniusza, papieża i Wyznawcy.
W Trani w Apulii pamiątka św. Mikołaja Peregryna, Wyznawcy, którego cuda odczytano na soborze rzymskim za papieża Urbana II.