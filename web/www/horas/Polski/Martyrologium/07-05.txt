Dnia 5-go lipca w Cremonie w górnych Włoszech uroczystość św. Antoniego Marii Zachariasza, Założyciela zakonów Barnabitów i Angelików, którego Leon XIII za jego wybitne cnoty i cuda przyjął do wykazu Świętych. Jego święte ciało otoczone jest wielką czcią w Mediolanie w kościele św. Barnaby.
W Rzymie śmierć męczeńska św. Zoe, małżonki św. Nikostrata, Męczennika. Gdy się modliła przy grobie św. Piotra, Apostoła, została ujętą przez siepaczy i wtrąconą naprzód do straszliwego więzienia. Potem ją wyprowadzono, za szyję i włosy wciągnięto na drzewo i uduszono dymem od ognia zapalonego u jej stóp.
W Syrii pamiątka św. Domicjusza, który swymi cudami wiele zdziałał dobrego okolicznym mieszkańcom.
W Cyrenie w Libii śmierć męczeńska św. Cyrylli pod cesarzem Dioklecjanem. Gdy dano jej do rąk węgle rozpalone wraz z kadzidłem, aby je bogom ofiarowała, stała spokojnie, aby przez strząśnięcie węgli nie dać pozoru jakoby bożkom rozrzucała kadzidło. Potem poszarpano ją okropnie na całym ciele i tak ozdobiona własną krwią poszła do Oblubieńca w Niebie.
Na Sycylii uroczystość świętych Męczenników Agatona i Trifena.
W Tomii w Scytii uroczystość św. Marinusa, Teodota i Sedoja, Męczenników.
W Trewirze uroczystość św. Numeriana, Biskupa i Wyznawcy.
Uroczystość św. Michała de Sanctis, Wyznawcy.
W San Severino uroczystość św. Filomeny, Dziewicy.