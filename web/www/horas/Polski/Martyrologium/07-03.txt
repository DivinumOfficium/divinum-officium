Dnia 3-go lipca w Aleksandrii pamiątka św. Tryfona, Męczennika i jego 12 towarzyszy.
W Konstantynopolu męczeństwo św. Eulogiusza i jego towarzyszy.
W Cezarei w Kapadocyi śmierć męczeńska św. Hiacyntego, Podkomorzego u cesarza Trajana. Oskarżony, że jest chrześcijaninem, został skazany na różne męczarnie aż wreszcie w więzieniu zakończył swój żywot przez zagłodzenie.
W Chiusi w Toskanii męczeństwo św. Ireneusza, Diakona i Mustioli, Matrony, którzy musieli znosić okropne męczarnie pod cesarzem Aurelianem i tak zasłużyli na koronę męczeństwa.
Tegoż dnia śmierć męczeńska św. Marka i Mucjana, ściętych mieczem. Pewien chłopiec zawołał do nich, aby nie składali ofiary bogom i został za to ubiczowany, a gdy przy tym wiarę swą wyznawał jeszcze głośniej, również go zabito, a z nim także jakiegoś Pawła, zachęcającego również Męczenników do wytrwania w Wierze św.
W Laodycji w Syrii uroczystość świętego Anatoliusza, Biskupa, którego pisma wprawiały w podziw nie tylko chrześcijan ale i niewiernych filozofów.
W Altino wspomnienie św. Heliodora, Biskupa, odznaczonego zarówno świętością jak i uczonością.
W Rawennie uroczystość świętego Datusa, Biskupa i Wyznawcy.
W Edessie w Mezopotamii przeniesienie z Indii św. Tomasza, Apostoła; jego relikwie znalazły później swe miejsce spoczynku w Ortonie.