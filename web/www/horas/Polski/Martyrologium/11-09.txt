Dnia 9-go listopada w Rzymie poświęcenie Bazyliki Zbawiciela.
W Amazei w Poncie męczeństwo św. Teodora, Żołnierza, ubiczowanego okrutnie za panowania cesarza Maksymiana dla wiary chrześcijańskiej i wrzuconego potem do więzienia. Tam ukazał mu się Zbawiciel i zachęcał go tak miłościwie do wytrwałości i stałości, że nabył nowej odwagi. Krótko potem rozpięto go na torturach i tak porozdzierano żelaznymi szponami, że widać mu było wnętrzności. W końcu oddano go płomieniom stosu. Św. Grzegorz Nysseński uczcił go świetną mową pochwalną.
W Tianie w Kapadocji śmierć męczeńska św. Oresta za panowania cesarza Dioklecjana.
W Tessalonice pamiątka św. Aleksandra, Męczennika za panowania cesarza Maksymiana.
W Bourges uroczystość św. Ursyna, Wyznawcy, który został wyświęcony w Rzymie przez następców Apostołów i wysłany jako pierwszy Biskup do tegoż miasta.
W Neapolu w Campanii uroczystość św. Agrypina, Biskupa, który zdziałał wiele cudów.
W Konstantynopolu pamiątka św. Eustolii i Sopatry, Dziewic. Pierwsza pochodziła z Rzymu, druga była córką cesarza Maurycego.
W Bejrucie w Libanie pamiątka podobizny Zbawiciela, która została ukrzyżowana przez żydów. Zaczęła ona krwawić tak obficie, że krwią można było sowicie obdzielić kościoły Wschodu i Zachodu.