Dnia 17-go stycznia w tebajskiej puszczy dzień pamiątkowy św. Antoniego, Opata i założyciela życia cenobickiego. Jego nadzwyczaj świątobliwy żywot, jak też niepospolite cuda w znakomity sposób opowiedział św. Atanazy. Zwłoki jego w cudowny sposób odnalezione za czasów Justyniana, przeniesiono do Aleksandrii i pochowano w kościele św. Jana Chrzciciela.
W Limoges dzień pamiątkowy św. Speusippusa, Eleusipusa i Meleusippusa, którzy za panowania Marka Aureliusza razem ze swą babką Leonillą zdobyli koronę męczeńską.
W Rzymie odnalezienie św. Diodorusa, Marianusa, i ich towarzyszy, Męczenników, którzy za czasów św. Stefana, Papieża, uczestnicząc w uroczystości Tajemnic św. na cześć Męczenników, zyskali palmę męczeńską, gdyż prześladowcy zasypali piaskiem wejście do krypty.
Pod Bourges pochowanie św. Sulpicjusza Piusa, Biskupa, którego życie i drogocenna śmierć odznaczone zostały wskutek świetnych cudów.
W Rzymie w klasztorze św. Andrzeja pamiątka bł. mnichów Antoniego, Merulusa i Jana, których wspomina św. Grzegorz, Papież.