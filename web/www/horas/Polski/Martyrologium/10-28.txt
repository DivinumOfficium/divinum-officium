Dnia 28-go października uroczystość św. apostołów Szymona Chananejczyka i Tadeusza, którego zwą także Juda. Szymon głosił Ewangelię w Egipcie, Tadeusz w Mezopotamii. Potem obaj dotarli do Persji i zmarli jako Męczennicy, dokonawszy wielkiej liczby nawróceń.
W Rzymie męczeństwo św. Cyryli, Dziewicy, córki św. Tryfonii, uduszonej za wiarę za panowania cesarza Klaudiusza.
Tamże śmierć męczeńska św. Anastazji Starszej i św. Cyryla. Podczas prześladowania waleriańskiego św. Anastazję spętano łańcuchami, znieważano policzkowaniem, palono płonącymi pochodniami i biczowano. Ponieważ mimo to niewzruszenie wytrwała w wierze, sędzia kazał jej poobcinać piersi, powyrywać paznokcie i zęby, potem uciąć ręce i nogi, a wreszcie głowę, tak iż przebogata w krwawe klejnoty poszła do niebieskiego swego Oblubieńca. Cyryl podał jej wody dla ugaszenia pragnienia i pozyskał w nagrodę za to koronę męczeńską.
Pod Como uroczystość świętego Fidelisa, Męczennika z czasów cesarza Maksymiana.
W Moguncji pamiątka św. Ferrucjusza, Męczennika.
W Meaux we Francji uroczystość świętego Farona, biskupa i Wyznawcy.
W Vercelli pamiątka św. Honorata, biskupa.
W Neapolu uroczystość św. Gaudiozusa, który za czasów wandalskiego prześladowania chrześcijan przybył z Afryki, gdzie był biskupem, do Campanii i w pewnym klasztorze w pobliżu miasta zmarł błogosławioną śmiercią. 