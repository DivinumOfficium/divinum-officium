Dnia 19-go sierpnia w Rzymie męczeństwo św. Juliusza, Senatora, uwięzionego i biczowanego na rozkaz cesarza Kommodusa tak długo, aż wyzionął ducha. Jego ciało spoczywa w katakumbie Kalepodiusza przy Via Aurelia.
W Cylicji śmierć męczeńska św. Andrzeja, Trybuna z jego żołnierzami, którzy po cudownym zwycięstwie nad Persami przyjęli wiarę chrześcijańską i dlatego za cesarza Maksymiana zostali pozabijani w wąwozach gór Tauryjskich.
W Palestynie pamiątka św. Tymoteusza, Męczennika, za panowania cesarza Dioklecjana po rozlicznych innych męczarniach spalonego powoli na słabym ogniu.
Tamże cierpieli także Tekla i Agapiusz. Pierwsza została rozszarpana przez dzikie zwierzęta i tak przeszła do swego Oblubieńca. Agapiusz, gdy już przecierpiał najrozmaitsze męczarnie, został zachowany na inne, jeszcze większe walki męczeńskie.
W Anagni uroczystość św. Magnusa, Biskupa, męczonego w prześladowaniu za panowania Decjusza.
W Brignoles w Prowansji złożenie zwłok św. Ludwika z Tuluzy, Biskupa z zakonu Franciszkańskiego, słynnego świętym życiem i cudami. Jego ciało przeniesiono do Marsylii i złożono z wielką czcią w tamtejszym kościele Franciszkańskim.
W obwodzie Sisteron we Francji uroczystość św. Donata, Kapłana i Wyznawcy. Obdarzony cudownie łaską od wczesnej młodości, przeżył wiele lat jako pustelnik i bogaty w cuda przeszedł do Chrystusa w szczęśliwość wieczną.
W obwodzie Bourges pamiątka św. Mariana, Wyznawcy.
W Mantui pamiątka św. Rufina, Wyznawcy.
W Rzymie uroczystość świętego Urbana II, Papieża, który swą gorliwością dla wiary i wiedzy okazał się godnym następcą Grzegorza VII i pobudził wiernych do wojny krzyżowej, aby wyrwać Ziemię Świętą z potęgi niewiernych. Cześć, oddawaną mu od niepamiętnych czasów, pochwalił i potwierdził Papież Leon XIII.