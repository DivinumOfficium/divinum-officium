Dnia 17-go września uroczystość wspomnienia stygmatyzacji św. Franciszka z Asyżu, gdy na górze Alvernii w Toskanii za Bożą łaską otrzymał wyciśnięte 5 ran na rękach, nogach i w boku.
W Rzymie przy Via Tiburtina męczeństwo św. Justyna, Kapłana, sławnego Wyznawcy z czasów cesarzy Waleriana i Gallena. Pochował on wiele ciał św. Męczenników, między nimi także św. Wawrzyńca i Hipolita, aż w końcu sam za panowania Klaudiusza zakończył swe życie jako Męczennik.
W Rzymie pamiątka św. Narcyza i Krescencjona, Męczenników.
Pod Leodium męczeństwo św. Lamberta, Biskupa z Maastricht, który został niewinnie zamordowany przez złoczyńców za to, że dla gorliwości religijnej ganił postępowanie dworu królewskiego. Tak dostąpił rozkoszy niebiańskich.
W Saragossie w Hiszpanii śmierć męczeńska św. Piotra z Arbues, pierwszego inkwizytora Aragonii. Za Wiarę św., której bronił jak mu urząd nakazywał, zamordowany został w okrutny sposób przez odpadłych żydów. Papież Pius IX policzył go w poczet Świętych.
W Anglii męczeństwo św. Sokratesa i Stefana.
W Nevers męki św. Waleriana, Makryna i Gordiana.
W Autun we Francji śmierć męczeńska św. Flocella, chłopca, wielokrotnie męczonego za panowania cesarza Antonina. W końcu pod kłami dzikich zwierząt dokonał ofiary swego życia.
W Cordobie pamiątka św. Kolumbii, Dziewicy i Męczenniczki.
We Frygii pamiątka św. Ariadny, Męczenniczki za czasów cesarza Hadriana.
Tegoż dnia męczeństwo św. Agatokli, która była w służbie u pewnej pogańskiej pani. Biciem i inną poniewierką chciała ją ona zmusić do odstępstwa od wiary, a w końcu wydała ją sędziemu, który kazał ją jeszcze okrutniej biczować. Kiedy jednak wytrwała w swej wierze, wydarto jej język i wrzucono ją w ogień.
W Mediolanie złożenie zwłok św. Satyra, Wyznawcy, którego cnoty opisał brat jego św. Ambroży.
Pod Bingen w diecezji mogunckiej uroczystość św. Hildegardy, Dziewicy.
W Rzymie uroczystość szlachetnej św. Teodory, która w prześladowaniu Dioklecjańskim udzielała Męczennikom pomocy.
