Dnia 21-go stycznia w Rzymie męczeństwo św. Agnieszki, Dziewicy. Za czasów prefekta miejskiego Semproniusza została skazaną na śmierć w ogniu. Ponieważ jednak ogień na jej modlitwę zgasł, przeto ją ścięto. Pisze o niej św. Hieronim: "W dziełach naukowych wszelkich narodów i języków, a szczególnie w kościołach, wszędzie rozbrzmiewa chwała św. Agnieszki, tryumfującej nad swą młodością i katem, nadając przez swą śmierć męczeńską honorowemu tytułowi większe znaczenie."
W Atenach dzień pamiątkowy św. Publiusza, Biskupa, który jako następca św. Dionizego, Areopagity, Kościół ateński chwalebnie prowadził, a po cnotliwym życiu i świetnych dowodach swej głębokiej świadomości zyskał koronę męczeńską za Chrystusa.
W Tarragonie w Hiszpanii śmierć męczeńska świętego Fruktuozusa, Biskupa i Auguriusza wraz z Eulogiuszem, Diakonów. Za czasów Gallienusa naprzód wrzuceni do więzienia, oddani zostali następnie na pastwę płomieni. Ponieważ ogień strawił wpierw tylko kajdany, więc modlili się z rozpostartymi ramionami, stając się godnymi spełnienia ich ofiary. W dzień poświęcony ich czci św. Augustyn wygłosił mowę pochwalną przed zgromadzonym tłumem ludu. W Troyes męczeństwo św. Patroklusa, który za panowania cesarza Aureliusza zdobył sobie koronę.
W klasztorze Reichenau nad jeziorem Bodeńskiem dzień pamiątkowy św. Mainrada, Pustelnika, zamordowanego przez łupieżców.
W Pawii pamiątka św. Epifaniusza, Biskupa i Wyznawcy.