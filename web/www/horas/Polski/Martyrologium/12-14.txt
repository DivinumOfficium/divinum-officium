Dnia 14-go grudnia w Aleksandrii męczeństwo św. Herona, Arseniusza, Izydora i chłopca Dioskora. W prześladowaniu Decjańskim sędzia kazał pierwszych trzech najpierw porozdzierać wielokrotnymi męczarniami, a potem wrzucić w ogień, ponieważ widział, że wszyscy uposażeni byli niewzruszoną stałością. Dioskora wprawdzie kilkakrotnie biczowano, ale wreszcie za zrządzeniem Bożym wypuszczono go ku radości wiernych na wolność.
W Antiochii pamiątka św. Druzusa, Zozyma i Teodora, Męczenników. Tegoż dnia śmierć męczeńska św. Justusa i Abundiusza, wrzuconych za panowania cesarza Numeriana do ognia, a gdy to im nie zaszkodziło ścięto ich mieczem.
W Reims męczeństwo św. Nikazjusza, Biskupa i św. Siostry jego, dziewiczej Eutropii, oraz jej towarzyszek, zabitych przez pogańskie hordy barbarzyńców.
Na Cyprze dzień zgonu św. Spirydiona, Biskupa. Należał on do liczby owych Wyznawców, którzy skazani zostali przez Galeriusza Maksymiana na roboty w kopalniach, gdy im wykłuto prawe oko i przecięto lewy staw goleniowy. Obdarzony był darem cudów i proroctwa, a na Soborze w Nicei nie tylko że nakłonił do zamilknięcia pewnego filozofa pogańskiego, chcącego ośmieszyć religię chrześcijańską, ale nawet nawrócił go do Wiary św.
W Bergamo uroczystość św. Wiatora, Biskupa i Wyznawcy.
W Pawii uroczystość św. Pompejusza, Biskupa.
W Neapolu w Campanii uroczystość świętego Agnellusa, Opata, sławnego z daru cudów. Często widywano go jako obrońcę niebiańskiego z chorągwią krzyżową w ręce, gdy oblężone miasto uwalniał od nieprzyjaciół.
W Ubedzie w Hiszpanii dzień zgonu św. Jana od Krzyża, Wyznawcy, współpracownika św. Teresy przy reformowaniu zakonu Karmelitańskiego.
W Mediolanie uroczystość św. Matroniana, Pustelnika.