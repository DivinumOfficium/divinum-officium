Dnia 1-go grudnia pamiątka proroka Nahuma, którego grób znajduje się w Begabar.
W Rzymie uroczystość św. Diodora, Kapłana i św. Mariana, Diakona z kilku innymi, którzy za panowania cesarza Numeriana dostąpili chwały męczeństwa.
Tamże męczeństwo św. Łucjusza, Rogata, Kasjana i Kandyda.
W Arbeli w Persji pamiątka św. Ananiasza, Męczennika.
W Casalel pamiątka św. Ewazjusza, Biskupa i Męczennika.
Tegoż dnia męczeństwo św. Anzana, który w Rzymie za panowania Dioklecjana wyznał odważnie swoją wiarę i za to wrzucony został do więzienia. Swe męczeństwo zakończył w Sienie, dokąd zawiedziono go na stracenie.
W Amelii w Umbri śmierć męczeńska św. Olimpiadesa, Konsulariusza, który nawrócony przez św. Firminę na wiarę chrześcijańską, później pod Dioklecjanem ofiarował na torturach życie swe za Chrystusa.
W Narni uroczystość św. Prokulusa, Biskupa i Męczennika, który po czynnym żywocie został stracony na rozkaz króla Gotów Totila.
W Mediolanie uroczystość św. Kastrycjana, Biskupa, odznaczonego cnotami i dobrymi uczynkami w czasie, w którym Kościół nawiedzany był największymi uciskami.
W Noyon we Francji uroczystość św. Eligiusza, Biskupa, którego świętość sam Bóg objawił wielu cudami.
W Bresci pamiątka św. Ursycyna, Biskupa.
W Verdun uroczystość św. Ageryka, Biskupa.
Tegoż dnia pamiątka św. Natalii, małżonki św. Hadriana, Męczennika, która obsługiwała długi czas swego męża, jęczącego w więzieniu w Nikomedii za panowania cesarza Dioklecjana. Dopiero po ukończeniu walk usunęła się do Konstantynopola i zmarła tamże spokojnie w Panu.