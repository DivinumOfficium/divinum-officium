Dnia 5-go października w Messynie na Sycylii męczeństwo św. Placyda, ucznia św. Benedykta, opata, ich braci Eutychiusza i Wiktoryna i dziewiczej siostry Flawii. Także św. Donata, Firmata, Faustusa i jeszcze 30 innych mnichów, których za wiarę chrześcijańską zamordować kazał rozbójnik Manucha.
Również dnia tego pamiątka św. Trazeasza, biskupa z Eumenii, który w Smyrnie dokonał swego męczeństwa.
W Trewirze śmierć męczeńska św. Palmariusza i jego towarzyszy, którzy swą wiarę krwią poświadczyli podczas prześladowania dioklecjańskiego.
Tegoż dnia męczeństwo św. Charytyny, Dziewicy, za panowania Dioklecjana. Kazano ją dręczyć ogniem, a potem wrzucić do morza, gdy jednak bez szkody znowu na ląd się dostała, ucięto jej ręce i nogi i wybito zęby, po czym skonała w modlitwie.
W Auxerre złożenie zwłok św. Firmata, diakona i jego siostry Flawiany.
W Rawennie uroczystość św. Marcelina, biskupa i Wyznawcy.
W Walencji we Francji uroczystość św. Apolinarego, biskupa, za życia wysoce czczonego dla swych cnót, a po śmierci wsławionego wielu cudami i znakami.
Tegoż dnia pamiątka św. Attilana, biskupa z Zamory, policzonego między Świętych przez Urbana II.
W Leonie w Hiszpanii uroczystość świętego Froilanusa, biskupa, który odznaczył się wielką gorliwością w rozszerzaniu życia zakonnego, wielką ofiarnością względem ubogich, jak również innymi cnotami i cudami.
W Rzymie uroczystość św. Galii, Wdowy, córki konsula Symmacha, która po śmierci swego męża przez kilka lat przy kościele św. Piotra pędziła życie na modlitwie, uczynkach miłości bliźniego, pokucie i innych dziełach Bożych. Jej święty zgon opisał papież św. Grzegorz.