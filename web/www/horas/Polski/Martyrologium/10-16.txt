Dnia 16-go października w Afryce pamiątka 270 św. Męczenników, którzy wspólnie otrzymali koronę męczeńską.
Tamże męczeństwo św. Martyniana i Saturiana z dwoma braćmi. Byli niewolnikami jednego z Wandalów i zostali nawróceni na chrześcijaństwo przez św. Maksymę, Dziewicę, również niewolnicę. Podczas prześladowania wandalskiego za arianina Genzeryka zostali za stałość w wierze katolickiej porozdzierani sękatymi kijami aż do kości. Ponieważ jednak mimo wielokrotnego smagania okazali się następnego dnia wyleczonymi z ran i zupełnie zdrowymi, zesłano ich na wygnanie, gdzie nawrócili wielu pogan, dając ich chrzcić kapłanom katolickim, których sobie z Rzymu uprosili. Za to na rozkaz sędziego przywiązano ich za nogi do wozu i w szalonym pędzie powleczono po kamieniach i zaroślach, aż zginęli. Maksymę puszczono po wielu walkach i mękach na wolność, po czym zasnęła w pokoju Pańskim jako przeorysza klasztoru wielu dziewic.
Również śmierć męczeńska św. Saturnina i Nereuszaz 365 towarzyszami.
W Kolonii uroczystość św. Elifiusza, Męczennika z czasów Juliana Odstępcy.
Również pamiątka św. Berchariusza, opata i Męczennika.
W obwodzie Bourges uroczystość świętego Ambrożego, biskupa z Cahors.
W Moguncji pamiątka św. Lullusa, biskupa i Wyznawcy.
W Trewirze uroczystość św. Florentyna, biskupa.
Pod Arboną w Niemczech uroczystość świętego Gallusa, opata, ucznia św. Kolumbana.
W Cassino pamiątka św. Wiktora III, papieża, który jako następca wielkiego Grzegorza VII, udzielił Stolicy Apostolskiej nowego blasku i za pomocą Nieba odniósł wspaniałe i świetne zwycięstwo nad Saracenami. Leon XIII pochwalił i zatwierdził cześć oddawaną mu od niepamiętnych czasów.