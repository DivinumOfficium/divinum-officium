Dnia 18-go sierpnia w Palestynie uroczystość św. Agapita, Męczennika. Jako młodzieniec piętnastoletni, płonący miłością do Chrystusa, został na rozkaz cesarza Aureliana schwytany i okrutnie obity surowymi żyłami. Potem prefekt skazał go na jeszcze sroższe męczarnie. Gdy go wreszcie na rozkaz cesarza rzucono lwom na pożarcie i nie został przez nie naruszony, cięciem miecza katowskiego uzyskał wieniec chwały.
W Rzymie uroczystość św. Jana i Kryspa, Kapłanów, którzy za czasów dioklecjańskiego prześladowania chrześcijan grzebali starannie ciała wielu Męczenników, aż wreszcie sami zasłużyli sobie na połączenie się z nimi tak w śmierci, jak w życiu wiecznym.
Tamże śmierć męczeńska świętych: Hermasa, Serapiona i Poliena, wleczonych gwałtownie po kamieniach, aż wreszcie wyzionęli ducha.
W prowincji Illyryjskiej męczeństwo św. Flora i Laura, Rzeźbiarzy, którzy po śmierci męczeńskiej swoich mistrzów Prokulusa i Maksyma, po rozlicznych innych męczarniach zostali utopieni w głębokiej studni.
W Myra w Lycji pamiątka św. Męczenników Leona i Julianny.
W Metz w Lotaryngii uroczystość św. Firmina, Biskupa i Wyznawcy.
W Rzymie przy Via Lavicana uroczystość św. Heleny, matki bogomyślnego cesarza Konstantyna Wielkiego, który pierwszy dał przykład panującym, jak wspierać i bronić Kościół św.
Na Monte-Falco w Umbrii uroczystość św. Klary, Dziewicy z pustelniczego zakonu Augustynek, w której serce narzędzia męki Zbawiciela wryły się tak bardzo, że jeszcze dziś są na nim widoczne i czczone są z wielkim nabożeństwem. Papież Leon XIII umieścił ją uroczyście w liczbie Świętych.