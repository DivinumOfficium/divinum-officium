Dnia 11-go kwietnia w Rzymie uroczysty obchód św. Leona, Papieża i Wyznawcy, zwanego Wielkim ze względu na znakomite cnoty i zasługi. Za jego panowania odbył się Sobór w Chalcedonie, na którym potępił przez swego Legata błędnowierstwo Eutychesa; potwierdził także uchwały tego Soboru. Nadał wiele zbawiennych praw i napisał mnóstwo znakomitych dzieł, po czym zmarł w pokoju jako dobry pasterz zasłużony wielce wobec Kościoła Bożego i całej owczarni Chrystusowej.
W Pergamos w prowincji Azji pamiątka św. Antypasa, którego św. Jan w Apokalipsie nazywa "wiernym świadkiem" (Ap 2, 13). Zamknięto go we wnętrzu rozpalonego, żelaznego wołu, gdzie też zakończył swoje męczeństwo za panowania cesarza Domicjana.
W Salonie w Dalmacji męczeństwo św. Domnion a, Biskupa z ośmioma żołnierzami.
W Gortynie na Krecie uroczystość pamiątkowa św. Filipa, Biskupa, męża bogatego w cnoty i nauki, strzegącego powierzonego mu Kościoła tak przed wściekłością pogan, jak przed zasadzkami heretyków za panowania Marka Antoniusza Verusa i Lucjusza Aureliusza Commodusa.
W Nikomedii uroczystość św. Eustorgiusza, Biskupa.
W Spalato uroczystość pamiątkowa św. Izaaka, Biskupa i Wyznawcy, którego cnoty wymienia św. Grzegorz, Papież.
Pod Gazą w Palestynie dzień zgonu św. Barsanufiusza, Pustelnika, żyjącego za panowania cesarza Justyniana.