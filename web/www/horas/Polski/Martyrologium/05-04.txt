Dnia 4-go maja w Ostii dzień zgonu św. Moniki, matki Nauczyciela Kościoła św. Augustyna, który w dziewiątej księdze swoich "Wyznań" dał wymowne świadectwo świątobliwemu życiu swej matki.
W kopalni Penna w Palestynie męczeństwo św. Sylwana, biskupa z Gazy, który razem z wielu swymi klerykami za panowania cesarza Dioklecjana otrzymał palmę zwycięstwa.
Tamże dzień zgonu 39 Męczenników, którym najpierw pokaleczono rozpalonym żelazem ścięgna u nóg, zesłano do pracy w kopalni kruszcu, a gdy bohatersko znieśli różne męczarnie, wszystkich pościnano.
W Jerozolimie uroczystość św. Cyriaka, biskupa, który podczas zwiedzania miejsc świętych został zamordowany z rozkazu cesarza Juliana Odstępcy.
W Timbrii pamiątka św. Porfiriusza, Męczennika.
W Kolonii pamiątka św. Paulina, Męczennika.
W Auxerre pamiątka św. Kurkodoma, diakona.
W Nikomedii śmierć męczeńska św. Antonii, którą najpierw okropnie torturowano, potem na trzy dni powieszono na jednym ramieniu, zamknięto na dwa lata w więzieniu, aż wreszcie na stosie oddała życie za wiarę.
W Lorch w Górnej Austrii męczeństwo św. Floriana, którego z kamieniem u szyi wrzucono do rzeki Anizy za panowania Dioklecjana.
W Tarsie w Cylicji pamiątka św. Pelagii, Panny, którą zamknięto w rozpalonym żelaznym byku za panowania Dioklecjana.
W Mediolanie uroczystość św. Weneriusza, biskupa, o którego cnotliwym życiu daje świadectwo sam św. Jan Chryzostom.
W okolicy Perigueux św. Sakerdosa, biskupa i Wyznawcy, którego św. Innocenty II włączył w poczet Świętych.