Dnia 4-go września na górze Nebo w Moab pamiątka św. Mojżesza, Proroka i Prawodawcy.
W Neapolu uroczystość św. Kandydy, która pierwsza wyszła naprzeciw św. Piotra, Apostoła, gdy przybył do tego miasta, dała się przezeń ochrzcić i zażyła później błogiego skonania. 
W Trewirze uroczystość św. Marcela, Biskupa i Męczennika.
W Ankyrze w Galacji śmierć męczeńska trzech św. Dziatek: Rufina, Sylwana i Witalika.
Tego samego dnia pamiątka św. Magnusa, Kasta i Maksyma, Męczenników.
W Chalons we Francji męczeństwo św. Marcela za panowania cesarza Antonina. Zaproszony przez starostę na ucztę ofiarną, z oburzeniem odrzucił taką hulankę i zganił otwarcie wszystkich obecnych dla ich bałwochwalstwa. Sędzia kazał go za to zakopać aż do piersi w ziemi. Święty przetrwał trzy dni w tym męczeństwie, nieustannie chwaląc Boga, aż wreszcie oddał swą niepokalaną duszę.
Tegoż dnia męczeństwo św. Tamela, byłego kapłana pogańskiego i jego towarzyszy za panowania cesarza Hadriana.
Również śmierć męczeńska św. Teodora, Oceana, Ammiana i Juliana, których za cesarza Maksymiana po odrąbaniu nóg wrzucono do ognia.
W Rzymie św. Bonifacego Pierwszego, Papieża i Wyznawcy.
W Rimini uroczystość św. Marinusa, Diakona.
W Palermo uroczystość św. Rozalii z Palermo, Dziewicy. Pochodząc z cesarskiego rodu Karola Wielkiego, opuściła z miłości Chrystusa rodzicielski dwór, aby jako pustelnica wieść w lasach i grotach poświęcone Bogu, tylko ku Niebu zwrócone życie.
W Viterbo uroczystość świętej Róży, Dziewicy.
