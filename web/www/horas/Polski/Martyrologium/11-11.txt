Dnia 11-go listopada w Tours we Francji uroczystość św. Marcina, Biskupa i Wyznawcy, którego życie jaśniało w blasku takich cudów, że stał się godnym wskrzesić trzech umarłych.
W Cotyeum we Frygii chwalebna śmierć męczeńska św. Żołnierza Mennasa z Egiptu. Opuścił on służbę wojskową, aby służyć ze szczególnym zapałem Królowi niebieskiemu jako pustelnik. Gdy jednak usłyszał o prześladowaniu chrześcijan za panowania Dioklecjana, wystąpił publicznie i przyznał się do chrześcijaństwa, po czym poddano go okrutnym męczarniom, aż wreszcie ucięto mu głowę, kiedy w modlitwie czynił dzięki Bogu. Po śmierci stało się za jego przyczyną wiele cudów.
W Rawennie cierpienia św. Walentyna, Felicjana i Wiktoryna, którzy za panowania Dioklecjana uzyskali koronę męczeńską.
W Mezopotamii chlubny zgon św. Atenodora, który za tegoż samego Dioklecjana był dręczony pochodniami i na inne sposoby. Został on skazany na ścięcie, ale wreszcie w modlitwie ducha oddał, gdyż kat mający mu zadać cios śmiertelny sam padł nieżywy i nikt inny tego krwawego dzieła nie chciał dokonać.
W Lyonie uroczystość św. Weranusa, Biskupa, czcigodnego dla swej gorliwości w wierze i nadzwyczajnych cnót.
W klasztorze Grotta Ferrata pod Tivoli św. Bartłomieja, Opata, towarzysza św. Nilusa, którego żywot opisał.
W prowincji Samium w Abruzzach pamiątka św. Mennasa, Pustelnika, o którego cnotach i cudach pisze św. Grzegorz, Papież.