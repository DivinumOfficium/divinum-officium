Dnia 15-go września oktawa uroczystości Narodzenia Najświętszej Maryi Panny.
W Rzymie przy Via Nomentana męczeństwo św. Nikodema, Kapłana. Gdy go zmuszano do złożenia ofiary bożkom, odpowiedział: "Ofiarę składam tylko Bogu wszechmocnemu, panującemu na Niebiosach". Na słowa te ubiczowano go kulkami ołowianymi tak długo, aż wyzionął ducha.
W okręgu Chalons śmierć męczeńska św. Waleriana. Starosta polecił go powiesić i rozdzierać żelaznymi szponami. Widząc jednak, jak ten nie zważając wcale na boleści, z całej duszy dalej wielbił Chrystusa, kazał go ściąć.
W Marianopolu w Tracyi męczeństwo św. Melitiny za cesarza Antonina. Wprowadzono ją kilka razy do świątyni pogańskiej i za każdym razem obalały się bożyszcza, za co ją powieszono, biczowano i wreszcie ścięto.
W Adrianopolu pamiątka świętych Maksyma, Teodora i Asklepiodota, którzy za panowania cesarza Maksymiana dostąpili korony męczeństwa.
Również uroczystość św. Porfiriusza, Aktora. Z szyderstwem przyjmując Chrzest święty w obecności Juliana Apostaty, został nagle tchnięty Duchem św. i zaczął głośno przyznawać się do chrześcijaństwa. Z rozkazu cesarza został natychmiast ścięty i tak zyskał palmę zwycięstwa.
Tegoż dnia męczeństwo św. Nicetasa, Gota, którego król Atanaryk kazał spalić z powodu wiary.
W Cordobie śmierć męczeńska św. Emila, Diakona i Jeremiasza, którzy podczas prześladowania przez Maurów po długiem więzieniu poświęceniem swego życia złożyli świadectwo wierności Chrystusowi.
W Toul we Francji uroczystość św. Apera, Biskupa.
Również uroczystość św. Leobina, Biskupa z Chartres.
W Lyonie uroczystość św. Albina, Biskupa.
Tegoż dnia pochowanie zwłok św. Aicharda, Opata.
We Francji uroczystość św. Eutropii, Wdowy.