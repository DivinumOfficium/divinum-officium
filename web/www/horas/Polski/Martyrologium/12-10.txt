Dnia 10-go grudnia w Rzymie uroczystość św. Melchiadesa, Papieża, który w prześladowaniu za Maksymiana wycierpiał wiele mąk, później jednak, gdy burza się uspokoiła zasnął spokojnie w Panu.
Tegoż dnia męczeństwo św. Karpofora, Kapłana i Abundiusza, Diakona, zabitych najokrutniej kijami w prześladowaniu Dioklecjana. Głodzono go w więzieniu, dręczono potem na torturach, wreszcie ponownie męczono ich długiem więzieniem i w końcu stracono.
W Merydzie w Hiszpanii śmierć męczeńska św. Eulalii, Dziewicy. Mając zaledwie dwanaście lat poniosła w prześladowaniu Maksymiańskim wiele mąk za wyznanie Wiary św. Torturowano ją, pozbawiono paznokci i palono płonącymi pochodniami tak długo po obu bokach, aż strawiona ogniem wyzionęła ducha.
Tamże męczeństwo św. Julii, Dziewicy, towarzyszki św. Eulalii, która przyłączyła się do niej w drodze na śmierć jako drużka nieodłączna.
W Aleksandrii śmierć męczeńska św. Mennasa, Hermogenesa i Eugrafa za panowania Galeriusza Maksymiana.
Pod Lentini na Sycylii męczeństwo św. Merkuriusza i jego towarzyszy, ściętych za czasów cesarza Licyniusza.
W Ankyrze w Galacji pamiątka św. Gemellusa, Męczennika, ukrzyżowanego po wielu męczarniach za Juliana Apostaty.
W Vienne uroczystość świętego Syndulfa, Biskupa i Wyznawcy.
W Bresci uroczystość św. Deusdedita, Biskupa.
W Loretto w Marchii Ankońskiej przeniesienie św. Domku Matki Bożej Maryi, w którym Słowo ciałem się stało.