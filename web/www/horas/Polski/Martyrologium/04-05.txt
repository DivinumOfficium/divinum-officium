Dnia 5-go kwietnia w Vannes w Bretanii uroczystość św. Wincentego Ferreriusza z zakonu kaznodziejskiego, który potęgą swej wymowy i cudami nawrócił tysiące niewiernych do Chrystusa.
W Tessalonice męczeństwo św. Ireny, Dziewicy. Za to, że wbrew zakazowi cesarza Dioklecjana przechowała Pisma święte, po długim uwięzieniu przeszyto ją strzałami i spalono. Wyrok śmierci wydał na nią ten sam starosta Dulcytiusz, który wcześniej kazał zamordować jej siostry: Agapę i Chionię.
Na wyspie Lesbos śmierć męczeńska pięciu św. Męczenniczek.
Tego samego dnia pamiątka św. Zenona, Męczennika. Po zdarciu zeń skóry powleczono ciało jego smołą i wrzucono go w ogień.
W Afryce uroczysty obchód św. Męczenników, którzy zostali pomordowani w kościele za panowania ariańskiego króla Genzeryka w dzień Wielkanocny. Lektor, śpiewający właśnie Alleluja, został zabity strzałą przeszywającą mu szyję.