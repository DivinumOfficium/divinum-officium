Dnia 5-go grudnia w Mutala w Kapadocji uroczystość św. Saby, Opata. Promieniał w Palestynie jako przecudny wzór świątobliwości i był zapalonym obrońcą wiary katolickiej przeciw wrogom Soboru chalcedońskiego.
W Tebaście w Afryce męczeństwo św. Kryspiny, Niewiasty szlachętnego rodu. Ponieważ nie chciała złożyć ofiary bożkom, została stracona za panowania Dioklecjana i Maksymiana. Święty Augustyn wspomina ją często chwaląc w swych pismach.
W Tagurze w Afryce pamiątka św. Męczenników: Juliusza, Potamii, Kryspina, Feliksa, Gratusa i siedmiu innych.
W Nicei przy Var śmierć męczeńska św. Bassusa, Biskupa. W prześladowaniu za panowania Decjusza i Waleriana był torturowany dla wiary chrześcijańskiej, zbity kijami i szkorpionami i wrzucony do ognia, a gdy go ten nie tknął, przebito go ostatecznie dwoma gwoździami. Tak zdobył wspaniałą palmę zwycięstwa.
W Pawii uroczystość świętego Dalmacjusza, Biskupa, męczonego za Wiarę świętą w prześladowaniu Maksymiańskim.
W San Pelino w Abruzzach uroczystość św. Pelina, Biskupa z Brindisi. Ponieważ na modlitwę jego zawaliła się świątynia Marsa, sponiewierali go kapłani pogańscy tak okrutnie, że krwawiąc z 85 ran uzyskał koronę męczeńską. Działo się to za panowania Juliana Odstępcy.
Również pamiątka św. Anastazego, który z tęsknoty za męczeństwem wydał się sam w ręce prześladowców.
W Trewirze uroczystość św. Nicecjusza, Biskupa.
W Polibotus w Azji pamiątka św. Jana, Biskupa o przydomku "Cudotwórca".