Dnia 8-go października uroczystość św. Brygidy, Wdowy, która po zwiedzeniu wielu miejsc świętych za natchnieniem Ducha św. przybyła do Rzymu, gdzie umarła 23 lipca. Jej święte ciało przeniesiono 7 października do Szwecji.
Tegoż dnia pamiątka św. Symeona, starca, który według podania Ewangelii był godzien wziąć w swe ręce Zbawiciela naszego Jezusa Chrystusa.
W Laodycei męczeństwo św. Artemona, który za panowania Dioklecjana wszedł przez ogień do wiecznej chwały.
W Tessalonice śmierć męczeńska św. Demetriusza, prokonsula, którego cesarz Maksymian kazał przebić dzidą, dlatego, że wielu pogan zyskał wierze chrześcijańskiej.
Tamże pamiątka św. Nestora, Męczennika.
W Sewilli w Hiszpanii uroczystość św. Piotra, Męczennika.
W Cezarei w Palestynie męczeństwo św. Reparaty, Dziewicy, która za panowania cesarza Decjusza za to, że nie chciała złożyć ofiary fałszywym bogom, była dręczona na różne sposoby, a potem została ścięta. Widziano jej duszę w postaci gołębicy unoszącą się ku Niebu.
W okręgu Lyonu uroczystość św. Benedykty, Dziewicy i Męczennicy.
W Ankonie pamiątka św. Palacji i Laurencji, które za panowania Dioklecjana zostały posłane na wygnanie, gdzie zginęły z trudów i nędzy.
W Rouen uroczystość św. Ewodiusza, biskupa i Wyznawcy.
W Jerozolimie pamiątka św. Pelagii, pokutnicy.
