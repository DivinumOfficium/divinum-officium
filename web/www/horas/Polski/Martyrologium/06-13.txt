Dnia 13-go czerwca w Padwie uroczysty obchód św. Antoniego z Portugalii, Wyznawcy z zakonu Franciszkanów. Jego życie, cuda oraz siła jego kazań uczyniły go daleko sławnym.
W Rzymie przy Via Ardeatina śmierć męczeńska św. Felikuli, Dziewicy. Ponieważ wzbraniała się pojąć poganina imieniem Flakkus za męża i złożyć ofiary bogom, została oddana sędziemu, który kazał ją wrzucić do ciemnego więzienia, morzyć głodem i tak długo męczyć na torturach, aż wyzionęła ducha. Jej święte ciało wrzucono do kloaki, lecz św. Nikomed wydobył je stamtąd i pogrzebał przy wspomnianej drodze.
W Byblus w Palestynie męczeństwo św. Akwiliny, Dziewicy, za panowania cesarza Dioklecjana. Miała zaledwie dwanaście lat, gdy po rozmaitych katuszach została ścięta za wiarę. Tak zyskała oprócz wieńca dziewiczego i koronę męczeńską.
W Afryce pamiątka św. Męczenników Fortunata i Lucjana.
Pod San Vittorino męczeństwo świętego biskupa Peregryna, którego Longobardowie z powodu wiary katolickiej wrzucili do rzeki Peskary.
W Cordobie śmierć męczeńska św. Pandila, kapłana i mnicha, który w prześladowaniu maurytańskim wylał krew swą za wiarę Chrystusa.
Na Cyprze pamiątka św. Trifyliusa, biskupa.