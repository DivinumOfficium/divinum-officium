Dnia 16-go września uroczystość świętego Kornela, Papieża i św. Cypriana, Biskupa.
W Chalcedonie męczeństwo św. Eufemii, Dziewicy, którą za czasów cesarza Dioklecjana dręczono dla Chrystusa więzieniem, biciem, kołami, ogniem, ciężkimi kamieniami, biczowaniem, ostrymi piłami i rozpalonym kotłem. Gdy ją rzucono dzikim zwierzętom na pożarcie, prosiła gorąco Boga, aby raczył ją zabrać do Siebie i została wysłuchana. Gdy bowiem bestie lizały jej stopy, jedna z nich zadała jej cios śmiertelny.
W Rzymie śmierć męczeńska św. Łucji, dostojnej matrony, i Geminiana. Po różnorakich mękach i długich torturach, w których złożyli chwalebne świadectwo za swą wiarę, kazał ich wreszcie Dioklecjan ściąć.
W Heraklei w Tracji męczeństwo św. Sebastiany, nawróconej przez Pawła, Apostoła, a którą rozmaitymi sposobami dręczono za czasów cesarza Domicjana, aż w końcu została ścięta.
Również w Rzymie przy Via Flaminia męczeństwo św. Abundiusza, Kapłana, i Abundancjusza, Diakona, za panowania cesarza Dioklecjana zabitych mieczem przy 10 kamieniu milowym. Razem z nimi cierpiał także szlachetny Marcjan i jego syn Jan, których owi Święci wskrzesili ze zmarłych.
W Cordobie śmierć męczeńska św. Rogella i Serwideusza, którym wpierw ręce i nogi odrąbano a potem dopiero głowy.
W Szkocji uroczystość św. Niniana, Biskupa i Wyznawcy.
W Anglii uroczystość św. Edyty, Dziewicy, córki króla Edgara, która od dzieciństwa w klasztorze Bogu poświęcona, świata wcale nie znała.
W Cassino pamiątka św. Wiktora III, papieża, który jako następca wielkiego Grzegorza VII, udzielił Stolicy Apostolskiej nowego blasku i za pomocą Nieba odniósł wspaniałe i świetne zwycięstwo nad Saracenami. Leon XIII pochwalił i zatwierdził cześć oddawaną mu od niepamiętnych czasów.
