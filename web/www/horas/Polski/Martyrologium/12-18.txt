Dnia 18-go grudnia w Filippi w Macedonii dzień zgonu świętych Rufusa i Zozyma, którzy należą do liczby owych uczniów Chrystusowych, którzy ogromnie pomagali swą gorliwością przy zakładaniu pierwszych gmin chrześcijańskich między żydami i poganami. Ich zwycięską walkę za wiarę opisuje święty Polikarp w liście do Filipian.
W Laodycyi w Syrii wspomnienie świętych Teotyma i Bazyliana.
W Afryce męczeństwo świętych Kwinkta, Simplicjusza i innych za czasów Decjusza i Waleriana.
Tamże pamiątka św. Mojzetesa, Męczennika.
Również w Afryce śmierć męczeńska świętych Wikturusa, Wiktora, Wiktoryna, Adjutora i Kwartusa z 30 towarzyszami.
W Mopsuestii w Cylicyi wspomnienie św. Auksencjusza, Biskupa. Był najpierw żołnierzem pod panowaniem Licyniusza, jednakże wolał wystąpić z wojska, niźli składać Bachusowi winogrona w ofierze. Później został Biskupem i bogaty w zasługi zmarł śmiercią błogosławioną.
W Tours uroczystość św. Gracjana, którego Papież Fabian wyświęcił na pierwszego Biskupa tegoż miasta; cudami wsławiony, zmarł spokojnie w Panu.
