Dnia 10-go sierpnia w Rzymie przy Via Tiburtina uroczystość św. Wawrzyńca, Archidiakona, który podczas prześladowania waleriańskiego doznał niezwykle okrutnego męczeństwa. Najpierw musiał długo jęczeć we więzieniu, potem dręczono go szczypcami, kijami, ołowianymi pałkami i rozpalonymi blachami. Ostatecznie jednak pieczono go powoli na żelaznej kracie. Jego święte ciało św. Hipolit i kapłan Justyn pochowali w cymetrium Cyriaki na Ager Veranus.
Również w Rzymie śmierć męczeńska 165 żołnierzy za cesarza Aureliana.
W Kartaginie pamiątka św. Dziewic i Męczenniczek Bassy, Pauli i Agatoniki.
W Bergamo pamiątka św. Asterii, Dziewicy i Męczenniczki z czasów prześladowania za panowania cesarzy Dioklecjana i Maksymiana.
W Aleksandrii uroczystość pamiątkowa tych św. Męczenników, którzy w prześladowaniu waleriańskim zostali potraceni w różny sposób po okrutnych męczarniach.
W Rzymie uroczystość św. Deusdedita, Wyznawcy, który co sobotę rozdzielał zarobek pracy swoich rąk pomiędzy ubogich.
W Hiszpanii Objawienie Najświętszej Maryi Panny de Mercede czyli od wykupienia niewolników, będące powodem założenia nazwanego według Niej zakonu.