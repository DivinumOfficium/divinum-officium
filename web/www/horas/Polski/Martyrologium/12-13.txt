Dnia 13-go grudnia w Syrakuzach na Sycylii uroczystość świętej Łucji, Dziewicy i Męczenniczki w prześladowaniu Dioklecjana. Namiestnik chciał oddać Dziewicę wszetecznikom, aby czystość jej wydać na pośmiewisko pospólstwa. Jednak ci nie mogli jej ruszyć z miejsca, mimo użycia powrozów i zaprzężenia wielu par wołów. Wtedy użyto palącej się smoły i wrzącej oliwy, ale bezskutecznie. Wreszcie położono kres jej życiu przebijając gardło mieczem.
W Armenii śmierć męczeńska św. Eustracjusza, Auksencjusza, Eugeniusza, Mardariusza i Oresta w prześladowaniu za panowania Dioklecjana. Z nich dręczono najpierw Eustracjusza, który zakończył żywot w piecu ognistym. Orest zmarł na rozpalonej kracie, a wszyscy inni zakończyli życie w nieludzkich męczarniach. Ciała ich przeniesiono do Rzymu i złożono ze czcią w kościele świętego Apolinarego.
Na wyspie San Antioco pod Sardynią uroczystość św. Antiocha, Męczennika.
W Cambrai we Francji uroczystość św. Autberta, Biskupa i Wyznawcy.
W Ponthieu we Francji uroczystość św. Judoka, Wyznawcy.
W okolicy Strassburga uroczystość św. Otylii, Dziewicy.
W Moulins we Francji dzień zgonu św. Joanny Franciszki Fremiot de Chantal, założycielki zakonu Nawiedzenia Najświętszej Maryi Panny, odznaczonej tak szlachectwem urodzenia, jak świątobliwością żywota w poczwórnym stanie, oraz darem czynienia cudów, a uznanej Świętą przez Klemensa XIII. Ciało jej przeniesiono do Annecy w Sabaudii i złożono z wielką uroczystością w kościele głównym jej zakonu.