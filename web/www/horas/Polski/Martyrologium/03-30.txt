Dnia 30-go marca w Rzymie przy Via Appia męczeństwo św. Kwiryna, Trybuna. Został on ochrzczony wraz z całą swoją rodziną przez Papieża św. Aleksandra, którego miał pod strażą więzienną. Za panowania cesarza Hadriana oddano go sędziemu Aureliuszowi, który kazał mu uciąć język za niewzruszoną stałość w wyznawaniu wiary, na torturach wykręcać członki, odciąć ręce i nogi i w końcu go ściąć.
W Tessalonice uroczystość św. Męczenników Domina, Wiktora i ich towarzyszy.
W Konstantynopolu uroczystość pamiątkowa wielu Męczenników, którzy cierpieli za wiarę katolicką. Herezjarcha Macedoniusz za cesarza Konstancjusza kazał ich wymordować, używszy do tego niesłychanie okropnych tortur. Między innymi kazał wcisnąć kilku niewiastom piersi między wieka od skrzyń i zgnieść, a potem jeszcze je poparzyć rozpalonym żelazem.
W Senlis złożenie zwłok św. Regulusa, Biskupa z Arles.
W Orleanie we Francji św. Pastora, Biskupa.
‥
Na Synaju św. Jana Climacusa, Opata.
W Valladolid uroczystość św. Piotra Regalata z zakonu Franciszkanów, który w klasztorach hiszpańskich przywrócił karność zakonną i przez papieża Benedykta XIV policzony został w poczet Świętych.
Pod Akwinem św. Kliniusza, Wyznawcy.
