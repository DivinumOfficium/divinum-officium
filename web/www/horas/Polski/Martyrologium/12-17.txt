Dnia 17-go grudnia w Eleuteropolis w Palestynie męczeństwo św. Floriana, Kalanika i 58 towarzyszy, którzy za czasów cesarza Herakliusza zostali dla wiary zabici przez Saracenów.
W Marsylii we Francji uroczystość św. Łazarza, Biskupa, którego według podania Ewangelii św. wskrzesił Pan Jezus.
W klasztorze w Fuldzie uroczystość św. Sturmiusza, Opata, Apostoła Saksończyków, którego Papież Innocenty II na drugim Soborze lateraneńskim przyjął do liczby Świętych.
W Bijgardii pod Brukselą uroczystość św. Wiwiny, Dziewicy, której wielką świętość potwierdzają liczne cuda.
W Rzymie wspomnienie św. Jana z Maty, Współzałożyciela zakonu Trynitarzy.
W Andach przy siedmiu kościołach uroczystość bł. Beggi, Wdowy, siostry św. Gertrudy.
Tegoż dnia przeniesienie zwłok św. Ignacego, Biskupa i Męczennika, który jako trzeci następca św. Piotra rządził Kościołem Antiochijskim. Relikwie jego przeniesiono z Rzymu, gdzie go męczono pod panowaniem Trajana, do Antiochii i pochowano za bramą Dafne w grobowcu kościelnym, przy której to uroczystości przemawiał do ludu św. Jan Chryzostom. Później sprowadzono je znowu do Rzymu i złożono z wielką czcią w kościele świętego Klemensa obok zwłok tegoż Papieża.