Dnia 29-go kwietnia w Mediolanie męczeństwo św. Piotra z Werony, dominikanina, któremu nienawiść heretyków do wiary katolickiej zgotowała śmierć.
W Rzymie uroczysty obchód św. Katarzyny Sieneńskiej, Dziewicy z zakonu kaznodziejskiego, odznaczającej się świętym życiem i wieloma cudami. Pius II zaliczył ją w poczet świętych Dziewic.
Pod Pafus na Cyprze uroczystość św. Tychika, ucznia św. Pawła, Apostoła, nazywającego tegoż w listach swych najukochańszym bratem, wiernym sługą i współpracownikiem w Panu.
W Pizie w Toskanii pamiątka św. Torpesa. Piastował on najpierw wysoki urząd na dworze cesarza Nerona i był jednym z tych, o których apostoł św. Paweł pisze do Filipian: „Pozdrawiają was wszyscy święci, zwłaszcza ci z domu Cezara” (Flp 4, 22). Później był srogo męczony za wiarę Chrystusową, a w końcu został ścięty. Było to 29 kwietnia, uroczystość jego bywa jednakże obchodzona dzisiaj, gdyż w tym dniu nastąpiło przeniesienie jego świętego ciała.
W Cirta w Numidii uroczystość pamiątkowa św. Agapiusza i Sekundyna, Biskupów i Męczenników. Gdy pozostawali na wygnaniu, rozpoczęło się prześladowanie chrześcijan imperatora Waleriana, w którym wściekłość pogan zwróciła się na zachwianie stałości wiernych. Przy tej sposobności pomnożyli także i obaj wymienieni Biskupi blask swej godności chwałą męczeństwa. Cierpieli z nimi także: żołnierz Emilian, poświęcone Bogu Dziewice Tertulla i Antonia oraz pewna matka z bliźniętami.
Tego dnia śmierć męczeńska siedmiu rozbójników nawróconych przez św. Jazona, którzy jako Męczennicy pozyskali życie wieczne.
‥
W Bresci uroczystość św. Paulina, Biskupa i Wyznawcy.
W klasztorze Clugny dzień pamiątkowy św. Hugona, Opata.
W klasztorze Molesme uroczysty obchód św. Roberta, pierwszego Opata z Citeaux.
