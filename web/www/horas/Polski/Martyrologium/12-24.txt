Dnia 24-go grudnia wigilia uroczystości Narodzenia Pana naszego Jezusa Chrystusa.
W Antiochii dzień zgonu 40 św. Dziewic, które w prześladowaniu Decjańskim zakończyły swe męczeństwo po wielu różnych mękach.
Pod Spoleto śmierć męczeńska świętego Grzegorza, Kapłana, za czasów Dioklecjana i Maksymiana. Bito go sękatymi kijami, kładziono na rozpalonym ruszcie, wiązano łańcuchami, przebito mu kolana żelaznymi kolcami, boki przypalano pochodniami, a w końcu go ścięto.
W Trypolisie pamiątka św. Męczenników Łucjana, Metrobiusza, Pawła, Zenobiusza, Teotyma i Druzusa.
W Nikomedii śmierć męczeńska św. Eutymiusza, który w prześladowaniu Dioklecjańskim posłał wpierw wielu innych jako Męczenników do Nieba, zanim sam, mieczem przebity, podążył za nimi po wieczną nagrodę.
W Polsce wspomnienie św. Jana Kantego, Kapłana i Wyznawcy, odznaczonego uczonością, gorliwością wiary, cnotami i cudami.
W Bordeaux uroczystość św. Delfina, Biskupa, który za czasów cesarza Teodozjusza daleko błyszczał blaskiem swej świętości.
W Rzymie uroczystość św. Tarsylli, Dziewicy, ciotki św. Grzegorza, Papieża, o której on sam poświadcza, że widziała w godzinie swej śmierci przychodzącego do niej Zbawiciela.
W Trewirze uroczystość św. Irminy, Dziewicy, córki króla Dagoberta.
