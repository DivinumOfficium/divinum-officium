[Rank]
S. Barnabae Apostoli;;Duplex majus;;4;;ex C1

[Rule]
ex C1;
9 lectiones
Psalmi Dominica
Antiphonas horas

[Oratio]
Deus, qui nos beati Barnabae Apostoli tui meritis et intercessione laetificas:~
concede propitius; ut qui tua per eum beneficia poscimus, dono tuae gratiae~
consequamur.
$Per Dominum

[Lectio1]
De Actibus Apostolorum.
!Acts 13:43-47
43 Cumque dimissa esset synagoga, secuti sunt multi Judaeorum, et colentium~
advenarum, Paulum et Barnabam: qui loquentes suadebant eis ut permanerent in~
gratia Dei.
44 Sequenti vero sabbato pene universa civitas convenit audire verbum Dei.
45 Videntes autem turbas Judaei, repleti sunt zelo, et contradicebant his quae a~
Paulo dicebantur, blasphemantes.
46 Tunc constanter Paulus et Barnabas dixerunt: Vobis oportebat primum loqui~
verbum Dei: sed quoniam repellitis illud, et indignos vos judicatis aeternae~
vitae, ecce convertimur ad gentes.
47 Sic enim praecepit nobis Dominus: Posui te in lucem gentium, ut sis in~
salutem usque ad extremum terrae.

[Lectio2]
!Act 13:48-52
48 Audientes autem gentes, gavisae sunt, et glorificabant verbum Domini: et~
crediderunt quotquot erant praeordinati ad vitam aeternam.
49 Disseminabatur autem verbum Domini per universam regionem.
50 Judaei autem concitaverunt mulieres religiosas et honestas, et primos~
civitatis, et excitaverunt persecutionem in Paulum et Barnabam: et ejecerunt eos~
de finibus suis.
51 At illi excusso pulvere pedum in eos, venerunt Iconium.
52 Discipuli quoque replebantur gaudio, et Spiritu Sancto.

[Lectio3]
!Act 14:1-3
1 Factum est autem Iconii, ut simul introirent in synagogam Judaeorum, et~
loquerentur, ita ut crederet Judaeorum et Graecorum copiosa multitudo.
2 Qui vero increduli fuerunt Judaei, suscitaverunt et ad iracundiam~
concitaverunt animas gentium adversus fratres.
3 Multo igitur tempore demorati sunt, fiducialiter agentes in Domino,~
testimonium perhibente verbo gratiae suae, dante signa et prodigia fieri per~
manus eorum.

[Lectio4]
Barnabas Levites, Cyprius genere, qui et Joseph, cum Paulo Gentium Apostolus~
ordinatus est ad praedicandum Jesu Christi Evangelium, Is, agro vendito, quem~
habebat, redactam ex eo pecuniam attulit Apostolis. Missus autem Antiochiam~
praedicationis causa, cum ibi multos ad Christi Domini fidem conversos esse~
comperisset, incredibiliter laetatus, eos hortabatur ut in Christi fide~
permanerent. Qua cohortatione multum proficiebat, quod ab omnibus vir bonus, et~
Spiritu sancto plenus habebatur.

[Lectio5]
Profectus inde Tarsum ut quaereret Paulum, cum eo Antiochiam venit. In ejus~
urbis Ecclesia annum commorati, christianae fidei et vitae illis hominibus~
praecepta dederunt: ubi etiam Jesu Christi cultores primum Christiani sunt~
appellati. Discipuli autem Pauli et Barnabae, suis facultatibus Christianos, qui~
in Judeae erant, sustentabant, eo mittentes pecuniam per Paulum et Barnabam. Qui~
perfuncti illo caritatis officio, adhibito Joanne, cui cognomen erat Marcus,~
redierunt Antiochiam.

[Lectio6]
Cum autem Antiochiae in Ecclesia, cum ceteris Prophetis et Doctoribus, Paulus et~
Barnabas in jejunio et oratione Domino deservirent, dixit Spiritus sanctus:~
Segregate mihi Saulum et Barnabam in opus, ad quod assumpsi eos. Tunc jejunantes~
et orantes, imponentesque eis manus, dimiserunt illos. Itaque Seleuciam venerunt,~
inde in Cyprum: ac multas praeterea urbes regionesque, praedicantes Evangelium~
summa cum audientium utilitate, peragrarunt. Postremo Barnabas digressus a Paulo,~
una cum Joanne, qui cognominatus est Marcus, navigavit in Cyprum: ibique~
circiter septimum Neronis annum, tertio Idus Junii ad apostolici muneris laudem,~
martyrii coronam adjunxit. Ejus corpus Zenone imperatore repertum est in insula~
Cypro; ad cujus pectus erat Evangelium Matthaei, Barnabae manu conscriptum.

[Lectio7]
Lectio sancti Evangelii secundum Matthaeum.
!Matt 10:16-22
In illo tempore: Dixit Jesus discipulis suis: Ecce ego mitto vos sicut oves in~
medio luporum. Et reliqua.
_
!Homilia sancti Joannis Chrysostomi.
!Homil. 34. in Matth. post init.
Cum Dominus omnem sollicitudinem a discipulorum cordibus ejecerit, et ostensione~
signorum armaverit, atque ab omnibus negotiis saecularibus alienatos, et ab omni~
temporalium rerum cura liberatos, ferreos quodammodo atque adamantinos fecerit,~
tum denique eventura illis adversa praedicit. Multa enim ex hac praedictione~
futurarum rerum commoda consequebantur. Primum, ut ejus praescientiae vim~
ediscerent. Deinde, ut nemo suspicaretur ex magistri infirmitate tam gravia mala~
descendere. Praeterea, ne qui ea passuri erant subito ac inopinato rerum eventu~
perturbarentur. Denique, ne, cum ista sub ipsum passionis suae tempus audirent,~
nimium commoverentur.

[Lectio8]
Jam vero, ut intelligant novum hoc esse belli genus et insolitum praeliandi~
morem, cum illos nudos mitteret, una indutos tunica, sine calceis, absque virga,~
et absque zona et pera, et ab excipientibus ali juberet: non fecit hic dicendi~
finem, sed inexplicabilem virtutem suam proferens, Etiam sic euntes, inquit,~
mansuetudinem tamen ovium ostendite, quamvis ad lupos ituri, nec simpliciter ad~
lupos, sed etiam in medio luporum: (neque vero ovium tantum mansuetudinem habere~
jubet, sed etiam columbae simplicitatem:) sic enim virtutem meam maxime ostendam,~
cum ab ovibus lupi superabuntur: et quamvis illae sint in modio luporum, et~
innumeris morsibus lacerentur, non modo non consumptae fuerint, verum etiam~
illos in sui naturam transmutaverunt.

[Lectio9]
Majus certe atque admirabilius est, mentem adversariarum commutare, et animum in~
diversum transferre, quam illos occidere: praesertim cum duodecim tantum essent,~
et lupis plenus esset orbis universus. Erubescamus igitur, qui longe diversa~
facientes, tamquam lupi in adversarios ruimus. Nam quamdiu oves fuerimus,~
vincimus: etiam si mille circumstent lupi, superamus, et victores sumus: quod si~
lupi fuerimus, vincimur. Tunc enim a nobis pastoris auxilium recedit, qui non~
lupos, sed oves pascit.

[LectioE]
v. Sequentia Sancti Evangelii secundum Matthaeum
!Matt 10:16-22
10:16 Ecce ego mitto vos sicut oves in medio luporum. Estote ergo prudentes~
sicut serpentes, et simplices sicut columbae.
10:17 Cavete autem ab hominibus. Tradent enim vos in conciliis, et in synagogis~
suis flagellabunt vos:
10:18 et ad praesides, et ad reges ducemini propter me in testimonium illis, et~
gentibus.
10:19 Cum autem tradent vos, nolite cogitare quomodo, aut quid loquamini:~
dabitur enim vobis in illa hora, quid loquamini:
10:20 non enim vos estis qui loquimini, sed Spiritus Patris vestri, qui loquitur~
in vobis.
10:21 Tradet autem frater fratrem in mortem, et pater filium: et insurgent filii~
in parentes, et morte eos afficient:
10:22 et eritis odio omnibus propter nomen meum: qui autem perseveraverit usque~
in finem, hic salvus erit.
$Te decet
