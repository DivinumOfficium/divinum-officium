[Rank]
Feria Tertia infra Octavam Corporis Christi;;Semiduplex II class;;5;;ex Tempora/Pent01-4

[Rank1960]
Feria III infra Hebdomadam II post Octavam Pentecostes;;Feria;;1

[Rule]
ex Tempora/Pent01-4;
9 lectiones
Doxology=Corp

[Lectio1]
De libro primo Regum
!1 Reg 6:1-3
1 Fuit ergo arca Dómini in regióne Philisthinórum septem ménsibus,
2 et vocavérunt Philísthiim sacerdótes et divínos, dicéntes: Quid faciémus de arca Dómini? Indicáte nobis quómodo remittámus eam in locum suum. Qui dixérunt:
3 Si remíttitis arcam Dei Israël, nolíte dimíttere eam vacuam, sed quod debétis réddite ei pro peccáto: et tunc curabímini et sciétis quare non recédat manus ejus a vobis.

[Responsory1 1960]
@Tempora/Pent03-2Feria:Responsory1

[Lectio2]
!1 Reg 6:6-10
6 Quare aggravátis corda vestra, sicut aggravávit Ægýptus et phárao cor suum? Nonne, postquam percússus est, tunc dimísit eos, et abiérunt?
7 Nunc ergo arrípite et fácite plaustrum novum unum, et duas vaccas fœtas, quibus non est impósitum jugum, jungite in plaustro et reclúdite vítulos eárum domi.
8 Tolletísque arcam Dómini et ponétis in plaustro et vasa aurea, quæ exsolvétis ei pro delícto, ponétis in capséllam ad latus ejus, et dimíttite eam ut vadat.
9 Et aspiciétis, et, si quidem per viam fínium suórum ascénderit contra Béthsames ipse fecit nobis hoc malum grande; sin autem mínime, sciémus quia nequáquam manus ejus tétigit nos, sed casu áccidit.
10 Fecérunt ergo illi hoc modo. 

[Responsory2 1960]
@Tempora/Pent03-2Feria:Responsory2

[Lectio3]
!1 Reg 6:12-15
12 Ibant autem in directum vaccæ per viam, quæ ducit Béthsames, et itínere uno gradiebántur pergéntes et mugiéntes et non declinábant neque ad déxteram neque ad sinístram; sed et sátrapæ Philísthiim sequebántur usque ad términos Béthsames.
13 Porro Bethsamitæ metébant tríticum in valle, et elevántes óculos suos vidérunt arcam et gavísi sunt cum vidíssent.
14 Et plaustrum venit in agrum Jósue Bethsamítæ et stetit ibi. Erat autem ibi lapis magnus, et concidérunt ligna plaustri, vaccásque imposuérunt super ea holocáustum Dómino.
15 Levítæ autem deposuérunt arcam Dei.

[Responsory3 1960]
@Tempora/Pent03-2Feria:Responsory3

[Lectio4]
Ex Epistola sancti Cypriáni Epíscopi et Mártyris ad Cæcilium
!Liber 2. Epistola 3. sub init.
In sacerdote Melchisedech sacrifícii Dominici sacraméntum præfigurátum videmus, secúndum quod Scriptura divina testátur, et dicit: Et Melchisedech rex Salem prótulit panem et vinum. Fuit autem sacérdos Dei summi, et benedíxit Abraham. Quod autem Melchisedech typum Christi portaret, declarat in Psalmis Spíritus Sanctus, ex persona Patris ad Fílium dicens: Ante luciferum génui te: Tu es sacérdos in ætérnum secúndum ordinem Melchisedech. Qui ordo útique hic est, de sacrifício illo veniens et inde descendens, quod Melchisedech sacérdos Dei summi fuit, quod panem et vinum óbtulit, quod Abraham benedíxit.

[Lectio5]
Nam quis magis sacérdos Dei summi, quam Dóminus noster Jesus Christus? qui sacrifícium Deo Patri óbtulit; et óbtulit hoc idem, quod Melchisedech obtulerat, id est, panem et vinum, suum scilicet corpus et sánguinem. Et circa Abraham benedíctio illa præcédens, ad nostrum pópulum pertinebat. Nam si Abraham Deo credidit, et deputátum est ei ad justítiam; útique quisquis Deo credit, et fide vivit, justus invenítur, et jam pridem in Abraham fideli benedíctus et justificátus osténditur, sicut beátus Apóstolus Paulus probat, dicens: Credidit Abraham Deo, et deputátum est ei ad justítiam. Cognóscitis ergo quia qui ex fide sunt, hi sunt fílii Abrahæ. Próvidens autem Scriptura, quia ex fide justíficat gentes Deus, prænuntiávit Abrahæ quia benedicéntur in illo omnes gentes.

[Lectio6]
Ut ergo in Génesi per Melchisedech sacerdotem posset rite celebrari, præcedit ante imágo sacrifícii, in pane et vino scilicet constituta. Quam rem perficiens et adimplens Dóminus, panem et calicem mixtum vino óbtulit; et, qui est plenitudo, veritátem præfigurátæ imaginis adimplévit. Sed et per Salomónem Spíritus Sanctus typum Dominici sacrifícii ante præmonstrat, immolátæ hostiæ et panis et vini, sed et altaris et Apostolórum fáciens mentiónem: Sapiéntia, inquit, ædificávit sibi domum, et subdidit colúmnas septem; mactávit suas hóstias, miscuit in cratére vinum suum, et parávit mensam suam. Et misit servos suos cónvocans cum excélsa prædicatióne ad cratérem, dicens: Qui est insípiens, declinet ad me. Et egéntibus sensu dixit: Veníte, édite de meis pánibus, et bíbite vinum quod miscui vobis.

[Lectio7]
Léctio sancti Evangélii secúndum Joánnem
!Joannes 6:56-59
In illo témpore: Dixit Jesus turbis Judæórum: Caro mea vere est cibus, et sanguis meus vere est potus. Et réliqua.
_
De Homilía sancti Augustíni Epíscopi
!Tractatus 26 in Joánnem, circa medium
Non sicut manducavérunt patres vestri manna, et mórtui sunt. Quare manducavérunt, et mórtui sunt? Quia quod vidébant, credébant; quod non vidébant , non intelligebant. Ideo patres vestri, quia similes estis illórum. Nam quantum pertinet, fratres mei, ad mortem istam visibilem et corporalem, numquid nos non morimur, qui manducámus panem de cælo descendéntem? Sic sunt mórtui et illi, quemádmodum et nos sumus morituri; quantum áttinet, ut dixi, ad mortem hujus corporis visibilem atque carnalem.

[Lectio8]
Quantum autem pértinet ad illam mortem, de qua terret Dóminus, qua mórtui sunt patres istórum; manducávit manna et Móyses, manducávit manna et Aaron, manducávit manna et Phinees, manducavérunt ibi multi, qui Dómino placuérunt, et mórtui non sunt. Quare? Quia visibilem cibum spiritáliter intellexérunt, spiritáliter esuriérunt, spiritáliter gustavérunt, ut spiritáliter satiaréntur. Nam et nos hódie accipimus visibilem cibum; sed aliud est sacraméntum, aliud virtus sacramenti.

[Lectio9]
Quam multi de altari accipiunt, et moriúntur, et accipiéndo moriúntur! Unde dicit Apóstolus: Judícium sibi manducat et bibit. Nonne buccella Dominica venénum fuit Judæ? Et tamen accépit. Et cum accepit, in eum inimícus intrávit; non quia malum accepit, sed quia bonum male malus accépit. Vidéte ergo, fratres, panem cælestem spiritáliter manducate, innocéntiam ad altáre apportate. Peccata, etsi sunt quotidiana, vel non sint mortífera; antequam ad altáre accedatis, atténdite quod dicátis: Dimitte nobis debita nostra, sicut et nos dimittimus debitóribus nostris. Si dimittis, dimittétur tibi: securus accede, panis est, non venénum.
&teDeum
