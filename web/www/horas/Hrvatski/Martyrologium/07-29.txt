Quarto Kaléndas Augústi
_
Tarásci, in Gállia Narbonénsi, sanctæ Marthæ Vírginis, hóspitæ Salvatóris nostri ac soróris beatórum Maríæ Magdalénæ et Lázari.
Romæ, via Aurélia, sancti Felícis Secúndi, Papæ et Mártyris; qui, ab Ariáno Imperatóre Constántio, ob cathólicæ fídei defensiónem, e sede sua dejéctus, et Ceræ, in Túscia, occúlte gládio necátus, glorióse occúbuit. Ejus corpus, inde a Cléricis raptum, eádem via sepúltum fuit; póstea vero, ad Ecclésiam sanctórum Cosmæ et Damiáni delátum, ibídem, Gregório Décimo tértio Summo Pontífice, repértum est sub altári, una cum relíquiis sanctórum Mártyrum Marci, Marcelliáni et Tranquillíni, atque in eódem loco, prídie Kaléndas Augústi, simul cum eis recónditum. In quo étiam altári invénta fuérunt córpora sanctórum Mártyrum Abúndii Presbýteri, et Abundántii Diáconi; quæ, non multo post, ad Ecclésiam Societátis Jesu solémniter transláta sunt prídie natális eórum.
Item Romæ, via Portuénsi, sanctórum Mártyrum Felícis, Simplícii, Faustíni et Beatrícis, tempóribus Diocletiáni Imperatóris. Horum duo primi, post multa et divérsa supplícia, jussi sunt capitálem subíre senténtiam; Beátrix vero, eórum soror, in confessióne Christi est in cárcere præfocáta.
Romæ prætérea sanctórum Mártyrum Lucíllæ et Floræ Vírginum, Eugénii, Antoníni, Theodóri, et Sociórum decem et octo; qui sub Galliéno Imperatóre martýrium obiérunt.
Item Romæ sanctæ Serápiæ Vírginis, quæ, sub Hadriáno Príncipe, cum esset trádita duóbus lascívis juvénibus et mínime potuísset illúdi, nec póstmodum ardéntibus fácibus inflammári, Derílli Júdicis jussu fústibus cæsa est, dehinc gládio decolláta. Ejus corpus a beáta Sabína in suo monuménto, juxta áream Vindiciáni, sepúltum est; sed memória ipsíus martýrii tértio Nonas Septémbris celébrior habétur, quo die ambárum sarcóphagum ibi compósitum et ornátum fuit, et locus oratiónis condígne dicátus.
Gangris, in Paphlagónia, sancti Calliníci Mártyris, qui, virgis férreis verberátus aliísque supplíciis afflíctus, tandem, in fornácem injéctus, spíritum Deo réddidit.
In Norvégia sancti Olávi, Regis et Mártyris.
Trecis, in Gállia, sancti Lupi, Epíscopi et Confessóris; qui, cum beáto Germáno, ad expugnándam Pelagianórum hǽresim, in Británniam perréxit, urbémque Trecas a furóre Attilæ, Gálliam omnem devastántis, assídua oratióne deféndit; demum, quinquagínta duóbus annis sacerdótio venerabíliter functus, in pace quiévit.
In civitáte Briocénsi, in Gállia, sancti Guliélmi, Epíscopi et Confessóris.
Item deposítio beáti Prósperi, Aurelianénsis Epíscopi.
Apud Tudértum, in Umbria, sancti Faustíni Confessóris.
In civitáte Mamiénsi sanctæ Seraphínæ.
Romæ beáti Urbáni Papæ Secúndi, qui, sancti Gregórii Séptimi vestígia secútus, doctrínæ et religiónis stúdio enítuit, et fidéles Cruce signátos ad sacra Palæstínæ loca ex infidélium domínio rediménda excitávit. Cultum autem, ab immemorábili témpore eídem exhíbitum, Leo Décimus tértius, Póntifex Máximus, ratum hábuit et confirmávit.
