Octávo Kaléndas Novémbris
_
Romæ sanctórum Mártyrum Chrysánthi et Daríæ uxóris, qui, post multas, quas sub Celeríno Præfécto pro Christo sustinuérunt, passiónes, a Numeriáno Imperatóre jussi sunt via Salária in Arenário depóni, atque vivéntes illic terra et lapídibus óbrui.
Ibídem natális sancti Marcellíni, Papæ et Mártyris; qui, sub Maximiáno, pro fide Christi, una cum Cláudio, Cyríno et Antoníno, cápite truncátus est. Quo témpore ita magna fuit persecútio, ut decem et septem míllia Christianórum, intra unum mensem, martýrio coronaréntur. Ipsíus tamen sancti Marcellíni festum, una cum festo sancti Cleti, Papæ et Mártyris, sexto Kaléndas Maji celebrátur.
Petragóricis, in Gállia, sancti Frontónis, qui, a beáto Petro Apóstolo Epíscopus ordinátus, cum Geórgio Presbýtero magnam illíus gentis multitúdinem convértit ad Christum, et, miráculis clarus, in pace quiévit.
Romæ natális sanctórum quadragínta sex mílitum, qui, simul baptizáti a sancto Dionýsio Papa, mox Cláudii Imperatóris jussu decolláti sunt, ac via Salária sepúlti; ubi et álii Mártyres centum vigínti et unus pósiti sunt, inter quos fuérunt quátuor mílites Christi, scílicet Theodósius, Lúcius, Marcus et Petrus.
Túrribus, in Sardínia, sanctórum Mártyrum Proti Presbýteri, et Januárii Diáconi, qui, a sancto Cajo Papa ad eam ínsulam missi, ibídem, témpore Diocletiáni, sub Bárbaro Prǽside, consummáti sunt.
Constantinópoli pássio sanctórum Martýrii Subdiáconi, et Marciáni Cantóris, qui ab hæréticis, sub Constántio Imperatóre, necáti sunt.
Suessíone, in Gálliis, sanctórum Mártyrum Crispíni et Crispiniáni, nobílium Romanórum, qui, in persecutióne Diocletiáni, sub Rictiováro Prǽside, post immánia torménta gládio trucidáti, corónam martýrii sunt consecúti; quorum córpora póstea Romam deláta fuérunt, atque in Ecclésia sancti Lauréntii in Pane et Perna honorífice tumuláta.
Floréntiæ pássio beáti Miniátis mílitis, qui, sub Décio Príncipe, pro fide Christi egrégie certans, nóbili martýrio coronátur.
Bríxiæ natális sancti Gaudéntii Epíscopi, eruditióne et sanctitáte conspícui.
Gavális, in Gállia, sancti Hilárii Epíscopi.
