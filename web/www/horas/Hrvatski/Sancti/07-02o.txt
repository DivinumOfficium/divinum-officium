@Sancti/07-02

[Lectio4]
Sermo venerabilis Bedæ presbyteri
!In Luc. Evang. Cap. I
Accepto virginis consensu, mox angelus cælestia repetit, illa petit montana, festinat invisere Elisabeth, non quasi incredula de oraculo, vel dubia de exemplo, sed ut læta de voto, religiosa pro officio, typicum pariter exemplum tribuens, quod omnis anima, quæ Verbum Dei mente conceperit, virtutum statim celsa cacumina gressu conscendat amoris, quatenus civitatem Juda, id est confessionis, et laudis arcem penetrare, et usque ad perfectionem fidei, spei, et caritatis, quasi tribus in ea mensibus valeat commorari.

[Lectio5]
Disce virgo humilitatem Mariæ, ut et corpore casta, et pectore possis esse devota. Visitat junior seniorem, salutat virgo uxorem. Decet enim, ut quo castior virgo, eo sit humilior, et senioribus deferens, habitum castitatis præconio commendet humilitatis. Aliter Maria ad Elisabeth, Dominus venit ad Joánnem, hæc ut Spiritu Sancto repleatur, illius ut baptisma consacretur: majorumque humiliatio minorum est utique exaltatio.

[Lectio6]
Vocem prior Elisabeth audivit, sed Joannes prior gratiam sensit. Illa naturæ ordine audivit, iste exaltavit ratione mysterii. Illa Mariæ, iste Domini sensit adventum. Istæ gratiam loquuntur, illi intus operantur, pietatisque mysterium maternis adoriuntur profectibus, duplicique miraculo prophetant matres spiritu paruulorum. Exultavit infans, et repleta mater est; non prius mater repleta quam filius, sed cum filius esset repletus Spiritu Sancto, replevit et matrem.

[Lectio7]
Léctio sancti Evangélii secúndum Lucam.
!Luc 1:39-47
In illo témpore: Exsurgens Maria abiit in montana cum festinatione in civitatem Juda, et intravit in domum Zachariæ, et salutavit Elisabeth. Et réliqua.
_
Homilia sancti Joannis Chrisostomi
!Apud Metaph. mense Julio.
Cum ad nos advenisset Redemptor nostri generis, venit protinus ad suum amicum Joánnem, dum adhuc esset in ventre matris. Quem cum ex utero in utero aspexisset Joannes, terminos naturæ concutiens, exclamat: Video Dominum, qui naturæ imposuit terminos, et non exspecto tempus nascendi: Novem mensium tempus mihi non est hic necessarium: in me est enim, qui est æternus: Egrediar ex hoc tenebroso tabernaculo, rerum admirabilium compendiosam prædicabo cognitionem. Sum signum: significabo Christi adventum. Sum tuba: proferam Filii Dei in carne dispensationem. Tuba canam, eo ipso paternæ linguæ benedicam, et eam traham, ut loquatur. Tuba canam, et uterum maternum vivificabo.

[Lectio8]
Vides, o dilecte, quam sit novum et admirabile mysterium. Nondum nascitur, et saltibus loquitur: nondum apparet, et minas intentat: nondum ei permittitur clamare, et per facta auditur: nondum ducit vitam, et Deum prædicat: nondum aspicit lucem, et solem indicat: nondum paritur, et properat præcurrere; Non fert enim præsente Domino contineri: non sustinet naturæ exspectare terminos; sed contendit rumpere carcerem ventris, et studet præsignificare venientem Salvatorem. Accessit, inquit, qui solvit vincula; et quid ego sedeo vinctus, et retineor ut maneam? Venit Verbum, ut omnia constituat: et ego adhuc maneo detentus? Exibo, præcurram, et prædicabo omnibus: Ecce Agnus Dei, qui tollit peccatum mundi.

[Lectio9]
@Sancti/07-02:Lectio93

[Versum 3]
@Commune/C11
