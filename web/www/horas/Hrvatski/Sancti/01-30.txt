[Rank]
S. Martinæ Virginis et Martyris;;Semiduplex;;2;;vide C6b

[Rule]
vide C6b;
9 lectiones

[Oratio]
@Commune/C6::s/N\./Martínæ/

[Hymnus Matutinum]
v. Martínæ célebri pláudite nómini,
Cives Romúlei, pláudite glóriæ:
Insígnem méritis dícite Vírginem,
Christi dícite Mártyrem.
_
Hæc dum conspícuis orta paréntibus
Inter delícias, inter amábiles
Luxus illécebras, dítibus áffluit
Faustæ munéribus domus,
_
Vitæ despíciens cómmoda, dédicat
Se rerum Dómino, et munífica manu
Christi paupéribus distríbuens opes,
Quærit prǽmia cǽlitum.
_
Non illam crúcians úngula, non feræ,
Non virgæ horríbili vúlnere cómmovent;
Hinc lapsi e Súperum sédibus Angeli
Cælésti dape récreant.
_
Quin et depósita sævítie leo
Se rictu plácido próicit ad pedes:
Te, Martína, tamen dans gládius neci
Cæli cœ́tibus ínserit.
_
Te, thuris rédolens ara vapóribus,
Quæ fumat, précibus júgiter ínvocat,
Et falsum périmens auspícium, tui
Delet nóminis ómine.
_
A nobis ábigas lúbrica gáudia,
Tu, qui Martýribus dexter ades, Deus
Une et Trine: tuis da fámulis jubar,
Quo clemens ánimos beas.
Amen.

[Lectio4]
Martina virgo Romana, patre consulari, illustri genere nata, teneris, adhuc annis orbáta paréntibus, christianæ pietátis ardore succensa, divítias, quibus affluebat, mira in páuperes liberalitate distríbuit. Sub Alexandro príncipe, cum deos inánes cólere juberétur, immane fácinus summa libertáte detestátur. Quapropter íterum atque íterum affecta verbéribus, uncis, úngulis férreis, testárum fragmentis lacerata, acutíssimis gládiis membratim concisa, ádipe fervénti peruncta, demum in amphitheatro damnátur ad bestias; a quibus illǽsa divinitus evadens, in ardentem rogum injecta, incólumis pari beneficio servátur.

[Lectio5]
Ex ejus tortóribus nonnulli, miraculi novitate correpti, Dei aspirante grátia, Christi fidem ampléxi, post cruciátus gloriósam martyrii palmam cápitis abscissióne promeruére. Ad ejusdem preces nunc terræmótibus exórtis, nunc ignibus e cælo tonante delapsis, deórum templa prostráta sunt et simulacra consumpta. Interdum ex vulnéribus lac cum sánguine erupit, splendorque nitidíssimus ac suavíssimus odor e corpore emanávit: intérdum sublimis regia in sede divinis laudibus una cum cælítibus interesse visa est.

[Lectio6]
Hisce prodigiis ejusque in primis constantia, acriter permotus judex, caput Virgini amputari præcepit: qua perempta, auditáque de cælo voce, qua ad Súperos evocabátur, Urbs tota contrémuit, ac multi idolórum cultores ad Christi fidem convérsi sunt. Sacrum Martinæ corpus, sedénte sancto Urbano primo, martyrio afféctum, Urbano octavo Pontifice máximo, in pervetusta ejusdem ecclésia, ad Mamertinum carcerem, in Capitolini clívi radicibus, cum sanctórum Mártyrum Concordii, Epiphanii et Sociórum corpóribus repertum, eodem loco in meliórem formam redacto, atque decentius ornato, magno pópuli concursu, totius Urbis lætítia, solemni ritu ac pompa repósitum est.

[Hymnus Laudes]
v. Tu natále solum prótege, tu bonæ
Da pacis réquiem Christíadum plagis;
Armórum strépitus, et fera prǽlia
In fines age Thrácios.
_
Et regum sócians ágmina sub crucis
Vexíllo, Sólymas néxibus éxime,
Vindéxque innócui sánguinis hósticum
Robur fúnditus érue.
_
Tu nostrum cólumen, tu decus ínclitum,
Nostrárum obséquium réspice méntium;
Romæ vota libens éxcipe, quæ pio
Te ritu canit, et colit.
_
A nobis ábigas lúbrica gáudia,
Tu, qui Martýribus dexter ades, Deus
Une et Trine: tuis da fámulis jubar,
Quo clemens ánimos beas.
Amen.

[Hymnus Vespera 3]
@:Hymnus Laudes

[Lectio94]
Martína virgo Romána, illústri génere nata, téneris adhuc annis orbáta paréntibus, ingéntes divítias lárgiter in páuperes distríbuit. Sub Alexándro príncipe jussa inánibus diis sacrificáre, immáne fácinus detestátur. Quare divérsis tormentórum genéribus cruciáta, demum in amphitheátro damnátur ad béstias; a quibus illǽsa divínitus evádens, in ardéntem rogum injécta, incólumis páriter servátur. Nonnúlli ex ejus tortóribus, capti novitáte miráculi, Christi fidem amplecténtes, palmam martýrii adépti sunt. Précibus Martínæ multa Deus prodígia patrávit, quibus judex ácriter permótus et Vírginis constántiam demirátus, caput eídem amputári præcépit, sedénte sancto Urbáno Papa primo. Martínæ corpus, Urbáno octávo Pontífice máximo, in vetústa ejúsdem ecclésia ad Mamertínum cárcerem, cum sanctórum Mártyrum Concórdii, Epiphánii et Sociórum corpóribus repértum, eódem loco, decéntius ornáto, totíus Urbis lætítia solémniter repósitum fuit.
&teDeum
