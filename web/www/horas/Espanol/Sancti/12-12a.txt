[Rank]
De V die Infra Octavam Immaculatæ Concept. Beatæ Mariæ Virginis;;Semiduplex;;2.5;;vide Sancti/12-08

[Rule]
vide Sancti/12-08;
9 lectiones;

[Lectio4]
!Ex Bulla dogmatica Pii Papæ noni. 
Quoniam quæ ad cultum pertinent, intimo~
plane vinculo cum eiusdem objecto conserta sunt, neque rata et fixa manere~
possunt, si illud anceps sit et in ambiguo versetur, idcirco decessores nostri~
Romani Pontifices omni cura Conceptionis cultum amplificantes illius etiam~
objectum ac doctrinam declarare, et inculcare impensissime studuerunt. Etenim~
clare aperteque docuere, festum agi de Virginis Conceptione, atque uti falsam et~
ab Ecclesiæ mente alienissimam proscripserunt illorum opinionem qui non~
Conceptionem ipsam, sed sanctificationem ab Ecclesia coli arbitrarentur et~
affirmarent.

[Lectio5]
Neque mitius cum iis agendum esse existimarunt, qui ad labefactandam de~
Immaculata Virginis Conceptione doctrinam excogitato inter primum atque~
alterum Conceptionis instans et momentum discrimine, asserebant, celebrari~
quidem Conceptionem sed non pro primo instanti atque momento. Ipsi namque~
prædecessores nostri suarum partium esse duxerunt, et beatissimæ Virginis~
Conceptionis festum, et Conceptionem pro primo instanti tamquam verum cultus~
objectum omni studio tueri ac propugnare. Hinc decretoria plane verba, quibus~
Alexander septimus decessor noster sinceram Ecclesiæ mentem declaravit,~
inquiens: Sane vetus est Christifidelium erga ejus beatissimam Matrem Virginem~
Mariam pietas sentientium, ejus animam in primo instanti creationis atque~
infusionis in corpus fuisse speciali Dei gratia et privilegio, intuitu meritorum~
Jesu Christi ejus Filii humani generis Redemptoris, a macula peccati originalis~
præservatam immunem, atque in hoc sensu ejus Conceptionis festivitatem solemni~
ritu colentium et celebrantium.

[Lectio6]
Atque illud in primis solemne quoque fuit iisdem decessoribus nostris,~
doctrinam de Immaculata Dei Matris Conceptione sartam tectamque omni cura,~
studio et contentione tueri. Etenim non solum nullatenus passi sunt, ipsam~
doctrinam quovis modo a quopiam notari atque traduci, verum étiam longe ulterius~
progressi, perspicuis declarationibus iteratisque vicibus edixerunt: Doctrinam~
qua Immaculatam Virginis Conceptionem profitemur, esse, suoque merito haberi cum~
ecclesiastico cultu plane consonam, eamque veterem, ac prope universalem et~
ejusmodi, quam Romana Ecclesia sibi fovendam tuendamque susceperit, atque omnino~
dignam, quæ in sacra ipsa liturgia, solemnioribusque precibus usurparetur.~
Neque his contenti, ut ipsa de Immaculato Virginis Conceptu doctrina inviolata~
persisteret, opinionem huic doctrinæ adversam, sive publice, sive privatim,~
defendi posse severissime prohibuere, eamque multiplici veluti vulnere confectam~
esse voluerunt.

[Lectio7]
Léctio sancti Evangélii secúndum Lucam.
!Luc 1:26-28
In illo témpore: Missus est Angelus Gabriel a Deo in civitatem Galilææ, cui~
nomen Nazareth, ad Virginem desponsatam viro, cui nomen erat Joseph, de domo~
David, et nomen Virginis Maria. Et réliqua.
_
Homilia sancti Tharasii Epíscopi.
!De Præsentatione Deiparæ.
Quibus te laudibus cumulabimus, Maria? O puella immaculata; o virgo impolluta;~
mulierum ornamentum filiarum nitor! O mater Virgo sancta, tu benedicta inter~
mulieres; tu celebrata propter innocentiam; tu obsignata virginitate. Tu Adami~
maledicti expiatio; tu debiti Hevæ solutio. Tu Abelis purissima oblatio;~
primogenitorum delectus; immaculatum sacrificium. Tu Enos in Deum spes non~
pudore suffusa; tu Enoch inita gratia, et in securam vitam migratio. Tu Noë arca,~
et secundæ regenerationis apud Deum conciliatio. Tu regni et sacerdotii~
Melchisedech perillustris splendor; tu Abrahami firma fiducia et promissionis~
futuræ posteritatis obsequens fides. Tu Isaac novum sacrificium et rationale~
holocaustum; tu Jacob in scalam ascensus causa, et fœcunditatis in duodecim~
tribus permanentis expressio nobilissima. Tu Judæ apparuisti secundum stirpem~
filia; tu Josephi pudicitia et veteris AEgypti, nimirum synagogæ Judæorum~
eversio, o Immaculata! Tu Moysis eiusdemque legislatoris liber divinitus~
concinnatus, in quo scriptum est sacramentum regenerationis, et divinis digitis~
insculpta in tabulis lex est tamquam in monte Sina, ubi novus Israël ab~
intelligibilium Aegyptiorum servitute vindicabitur, quemadmodum antiquus populus~
in solitudine manna et aqua de petra satiatus est, petra autem erat Christus e~
tuo gremio proditurus tamquam sponsus de thalamo. Tu Aaronis virga florescens;~
tu es Davidis filia fimbriis aureis circumvestita vario ornatu nitescens.

[Lectio8]
Tu es prophetarum speculum, et rerum ab illis prænuntiatarum exitus. Te enixe~
Ezechiel vaticinans appellavit portam clausam, per quam nemo hominum umquam~
transibit nisi Dominus Deus solus, et portam clausam conservabit. Te Isaias ille~
in primis grandiloquus prænuntiat virgam Jesse, ex qua flos Christus orietur,~
et fruticibus vitiorum exstirpatis radicitus, plantas divinæ cognitionis in~
agro inseret. Te Jeremias præmonstravit inquiens: Ecce dies venient, dicit~
Dominus, et feriam domui Israël et domui Judæ fœdus novum, quod constitui cum~
patribus eorum, ita significans adventum ortumque filii tui, et populum Gentium~
vocans ad Deum adorandum inde usque a finibus terræ. Te étiam Daniel vir~
desideriorum proclamavit montem ingentem, e quo Christus lapis angularis~
abscindetur, et simulacrum multiformis serpentis ruina atque exitio dissipabit.~
Te honoro agnam immaculatam, te prædico gratia plenam, te cano Dei habitationem~
puram et immaculatam. Et sane ubi abundavit delictum, superabundavit gratia. Per~
mulierem mortem lucrati sumus, per mulierem universa ipse rursus instaurabit.~
Per serpentem cibum accepimus amari saporis, per ipsum vero rursum vescemur cibo~
immortalitatis. Prima parens Heva Cainum in lucem edidit invidiæ et nequitiæ~
principem; unigenitus Filius tuus erit primogenitus vitæ et resurrectionis, O~
inauditum prodigium! O admirandam novitatem! O sapientiam nullis verbis~
coæquandam!

[Lectio9]
Nos autem populus Dei, gens sancta, congregatio acceptabilis, filii columbæ,~
soboles gratiæ in hac Virginis celebritate puris animis, impollutis labiis,~
multisonis linguis hymnos suavidicos extollamus. Illustre hoc festum, principem~
solemnitatem Angelis lætam et hominum prædicatione dignissimam, prouti par est,~
venerantes illud Ave Gabrielis cum reverentia et gaudio sancto conclamemus. Ave~
delicium Patris, per quam ad ultimos terræ fines Dei cognitio manavit. Ave~
Filii domicilium, de qua ille carne indutus prodivit. Ave sancti Spiritus~
habitaculum ineffabile. Ave sanctior Cherubim; ave gloriosior Seraphim; ave~
cælo altior; ave sole splendidior; ave luna micantior; ave multiplex astrorum~
nitor; ave levis nubes, quæ cælestem pluviam inspergis. Ave aura sancta, quæ~
spiritum malitiæ a terra dissipasti. Ave nobile præconium Prophetarum; ave~
Apostolorum auditus per totum orbem sonus; ave Mártyrum excellens confessio; ave~
Patriarcharum laudatissima prædicatio; ave Sanctorum summum ornamentum. Ave~
causa salutis omnium mortalium; ave regina pacis conciliatrix; ave matrum~
splendor immaculatus. Ave mediatrix omnium, qui sub cælo sunt; ave totius orbis~
reparatio; ave gratia plena, Dominus tecum, qui ante te, et ex te, et nobiscum.~
Ipsi laus cum Patre et sanctissimo et vivifico Spiritu, nunc et semper, et in~
infinita sæcula sæculorum. Amen.
&teDeum
