[Rank]
Secunda die infra Octavam Omnium Sanctorum;;Semiduplex;;2;;vide Sancti/11-01

[Rule]
vide Sancti/11-01
9 lectiones
Matutinum et Laudes Defunctorum

[Lectio4]
De Sermone Venerabilis Bedæ Presbýteri.
!Ex Sermone 18. de Sanctis.
Quam laxo sinu de prælio revertentes civitas cælestis excipit, de hoste~
prostrato trophæa ferentibus occurrit. Cum triumphantibus viris et feminæ~
veniunt, quæ cum sæculo sexum quoque vicerunt, et geminata gloria militiæ,~
virgines cum pueris teneros annos virtutibus transeuntes: sed et cetera fidelium~
turba aulæ perpetuæ regiam intrabit, qui sinceritatem fidei inconcussis~
præceptorum cælestium disciplinis unita pace observaverunt.

[Lectio5]
Ergo agite nunc fratres, aggrediamur iter vitæ, revertamur ad civitatem~
cælestem, in qua scripti sumus, et cives decreti. Non sumus hospites, sed cives~
Sanctorum et domestici Dei, étiam illius hæredes, cohæredes autem Christi.~
Hujus nobis urbis januas aperiet fortitudo, et fiducia latum præbebit~
ingressum. Consideremus ergo inclytam urbis illius felicitatem, in quantum~
considerare possibile est: ut enim vere est, comprehendere nullus sermo~
sufficiet.

[Lectio6]
Dicitur de ea in quodam loco sic: Quod aufugiet ibi dolor, et tristitia, et~
gemitus. Quid hac vita beatius, ubi non est paupertatis metus, non ægritudinis~
imbecillitas? Nemo lædetur, irascetur nemo, nemo invidet, cupiditas nulla~
exardescit: nullum ibi desiderium honoris pulsat, aut potestatis ambitio. Nullus~
ibi diaboli metus, insidiæ dæmonum nullæ, terror gehennæ procul: mors neque~
corporis neque animæ erit, sed immortalitatis munere vita jucunda.

[Lectio7]
Léctio sancti Evangélii secúndum Matthǽum.
!Matt 5:1-12
In illo témpore: Videns Jesus turbas, ascendit in montem, et cum sedisset,~
accesserunt ad eum discipuli ejus. Et réliqua.
_
De Homilia sancti Augustíni Epíscopi.
!Ex Lib. 1. de Serm. Domini in monte. Cap. 1. et 2.
Nec aliunde omnino incipere oportuit beatitudinem, quam a paupertate spiritus,~
siquidem perventura est ad summam sapientiam. Initium autem sapientiæ timor~
Domini: quoniam et e contrario, Initium omnis peccati superbia scribitur.~
Superbi autem appetunt et diligunt regna terrarum. Beati mites: quoniam ipsi~
hæreditate possidebunt terram: illam credo terram, de qua in Psalmo dicitur:~
Spes mea es tu, portio mea in terra viventium. Significat enim quamdam~
soliditatem et stabilitatem hæreditatis perpetuæ, ubi anima per bonum affectum,~
tamquam loco suo requiescit, sicut corpus in terra: et inde cibo suo alitur,~
sicut corpus ex terra: ipsa est requies et vita Sanctorum. Mites autem sunt, qui~
cedunt improbitatibus, et non resistunt malo, sed vincunt in bono malum.

[Lectio8]
Beati lugentes quoniam ipsi consolabuntur. Luctus est tristitia de amissione~
carorum: conversi autem ad Deum, ea, quæ in hoc mundo cara amplectebantur,~
amittunt. Non enim gaudent his rebus, quibus ante gaudebant: et donec fiat in~
illis amor æternorum, nonnulla mæstitia sauciantur. Consolabuntur ergo Spiritu~
sancto, qui maxime propterea Paraclitus nominatur, id est, Consolator: ut~
temporalia amittentes, æterna lætitia perfruantur.

[Lectio9]
Beati qui esuriunt et sitiunt justitiam: quoniam ipsi saturabuntur. Jam istos~
amatores dicit veri et inconcussi boni. Illo ergo cibo saturabuntur, de quo ipse~
Dominus dicit: Meus cibus est, ut faciam voluntatem Patris mei, quod est~
justitia: et illa aqua, de qua quisquis biberit, ut idem dicit, fiet in eo fons~
aquæ salientis in vitam ætérnam. Beati misericordes: quoniam ipsorum~
miserebitur Deus. Beatos esse dicit, qui subveniunt miseris: quod eis ita~
rependitur, ut de miseria liberentur.
