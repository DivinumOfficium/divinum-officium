[Lectio1]
De Epístola beáti Jacóbi Apóstoli
!Jas 3:1-3
1 Nolíte plures magístri fíeri fratres mei, sciéntes quóniam majus judícium súmitis.
2 In multis enim offéndimus omnes. Si quis in verbo non offéndit, hic perféctus est vir: potest étiam freno circumdúcere totum corpus.
3 Si autem equis frena in ora míttimus ad consentiéndum nobis, et omne corpus illórum circumférimus.

[Lectio2]
!Jas 3:4-6
4 Ecce et naves, cum magnæ sint, et a ventis válidis minéntur, circumferúntur a módico gubernáculo ubi ímpetus dirigéntis volúerit.
5 Ita et lingua módicum quidem membrum est, et magna exáltat. Ecce quantus ignis quam magnam silvam incéndit!
6 Et lingua ignis est, univérsitas iniquitátis.

[Lectio3]
!Jas 3:6-10
6 Lingua constitúitur in membris nostris, quæ máculat totum corpus, et inflámmat rotam nativitátis nostræ inflammáta a gehénna.
7 Omnis enim natúra bestiárum, et vólucrum, et serpéntium, et ceterórum domántur, et dómita sunt a natúra humána:
8 linguam autem nullus hóminum domáre potest: inquiétum malum, plena venéno mortífero.
9 In ipsa benedícimus Deum et Patrem: et in ipsa maledícimus hómines, qui ad similitúdinem Dei facti sunt.
10 Ex ipso ore procédit benedíctio et maledíctio.

[Ant 2]
Obtulérunt discípuli * Dómino partem piscis assi, et favum mellis, allelúja, allelúja.

[Ant 3]
Non enim loquétur * a semetípso: sed quæcúmque áudiet, loquétur: et quæ ventúra sunt, annuntiábit vobis, allelúja.
