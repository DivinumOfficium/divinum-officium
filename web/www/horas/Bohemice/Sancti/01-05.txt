[Rank]
Vigilie Zjevení Páně

[Lectio4]
Řeč svatého Augustina Biskupa.
!Řeč 9. o Narození Páně a 13. Během roku.
Náš Pán Ježíš Kristus, nejdražší bratři, jenž je navěky Stvořitelem úplně všeho, se dnes narozením z matky stal naším Spasitelem. Narodil se nám dnes, v čase, z vlastní vůle, aby nás dovedl k věčnosti Otcově. Bůh se stal člověkem, aby se člověk mohl stát Bohem. Aby člověk mohl jíst chléb Andělský, Pán Andělský stal se dnes člověkem.

[Lectio5]
Dnes se naplnilo ono proroctví, které praví: „Rosu dejte, nebesa, shůry, a oblakové dštěte spravedlivého. Otevři se země a zroď nám Spasitele.“ Člověkem se tedy stal ten, který vše stvořil, aby  nalezl toho, kdo byl ztracen. Tak tedy v Žalmech vyznává člověk: „Než jsem byl ponížen, zhřešil jsem (Ps. 118, 67).“ Člověk zhřešil a stal se nečistým. Bůh se narodil jako člověk, aby nečistý člověk byl osvobozen. Člověk tedy padl, ale Bůh k němu sestoupil. Člověk padl ve své ubohosti, Bůh sestoupil ve svém milosrdenství. Člověk padl v pýše, Bůh sestoupil na zem v milosti. 

[Lectio6]
Jaké to divy, jaké zázraky, bratři moji! Přírodní zákony se mění kvůli člověku. Bůh se narodil, panna otěhotněla bez muže, slovo Boží vložilo život v tu, jež muže nepoznala. A ta se najednou stala matkou i pannou. Matkou se stala, přesto zůstala neporušena, panna porodila syna, muže však nepoznala. Vždy uzavřena, nikoliv však neplodná. On jediný se narodil bez hříchu, neboť bez přičinění muže jej nezrodila žádostivost těla, ale poslušnost mysli.	

[Lectio7]
Čtení svatého Evangelia podle Matouše. 
!Mat. 2:19-23
Za onoho času, po smrti Herodově, hle, Anděl Páně se zjevil ve snách Josefovi v Egyptě, řka: „Vstaň, vezmi chlapce a jeho matku, a jdi do země israelské.“ A ostatní.
_
Homilie svatého Jeronýma Kněze.
!Kniha 1. Komentáře na 2. Kapitolu Matouše.
Z tohoto čtení pochopíme, že nejen Herodes, ale i kněží a zákoníci v té době přemýšleli, jak by zabili Pána. Josef tedy vstal a vzal chlapce a jeho matku. Evangelista neřekl: „Vzal svého syna a svou manželku,“ ale „chlapce a jeho matku,“ tedy jako pěstoun, ne manžel. 

[Lectio8]
Když uslyšel, že Archelaus vládl v Judsku na­místo Heroda, svého otce, bál se tam jít. Mnozí upadnou v omyl kvůli neznalosti historie, když si myslí, že toto byl Herodes, který se vysmíval Pánu v jeho utrpení, a o kterém se nyní říká, že je mrtev. Avšak onen Herodes, který se později spřátelil s Pilátem, je syn tohoto Heroda, bratr Archelaův. 	

[Lectio9]
Neboť se nazývá Nazaretský. Pokud chce Evangelista použít konkrétní citaci z Písma, nikdy neříká: „což bylo řečeno skrze Proroky,“ ale prostě: „což bylo řečeno skrze Proroka.“ Nyní však mluví o Prorocích v množném čísle, čímž ukazuje, že necituje písmo doslovně, pouze přejímá jeho smysl. Slovo „Nazaretský“ se vykládá jako „svatý.“ Celé Písmo mluví o tom, že Pán se stane svatým. 
&teDeum
