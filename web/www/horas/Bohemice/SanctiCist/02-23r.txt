[Lectio2]
Petr, původem z Ravenny, již v útlém věku přišel o oba rodiče, a pod přísným dozorem svého bratra vykonával v jeho domě tvrdou práci služebníka. Pak se jeho druhý bratr, Damián, slitoval nad jeho osudem (říká se, že od něj přijal své přízvisko), vlídně jej přijal a poskytl mu klasické vzdělání, v němž za krátký čas udělal obrovský pokrok, a poté je chvályhodně i vyučoval. I když trávil čas ve světě, světsky téměř nežil: byl nadán neuvěřitelným soucitem s chudými, své tělo si podmaňoval tvrdými tresty, neustále dlel na modlitbách. Zapálen snahou o ještě dokonalejší život vstoupil do avellanského kláštera Řádu Mnichů svatého Kříže od Fonte Avellana. Když se v této rodině později stal představeným, novými domy, svatyněmi i stanovami ji natolik rozšířil, že je právem nazýván druhým otcem Řádu. Vynikal kontemplací božských věcí, trýzněním svého vlastního těla i dalšími příklady zjevné svatosti, čímž všem ukazoval nejvýše potřebné skutky k obnovení upadlé církevní kázně a vybízel tím křesťanský lid ke svatosti života. Tímto byl Svatý Otec Štěpán IX. natolik pohnut, že jej, i když proti jeho přání, ustanovil Kardinálem svaté Církve Římské a Biskupem ve městě Ostia. 

[Lectio3]
V přetěžkých časech podivuhodně pomáhal Římské Církvi i učení Papežů svými poselstvy i jinými snahami, které podnikal. Usilovně a až na smrt bojoval s bludy Nikolaitů a Simoniaků. Stavěl se na tuhý odpor proti falešným papežům Benediktovi X. a Pietru Cadalovi (vzdoropapež Honorius II.). Lidu Ravenny poté, co slíbili náležitou poslušnost Svatému Otci, navrátil právo udílet svátosti. Především v provincii Urbinati se sotva našla nějaká katedrála, o kterou by se Petr náležitě nezasloužil. Třebaže byl zbaven hodnosti Kardinála i Biskupa, neztratil nic ze své dávné horlivosti v pomoci bližnímu. Šířil páteční půst ke cti svatého Kříže, malé hodinky Rodičky Boží i úctu jejího sobotního dne. Poté, provázen svatostí, učeností, zázraky a pře­slavnými skutky, když se navracel z poselstva do Ravenny, ve městě Faenza dne 22. února odešel ke Kristu. Jeho tělo uložené tam u Cisterciáků se proslavilo mnoha zázraky a těší se velké úctě lidu.	
