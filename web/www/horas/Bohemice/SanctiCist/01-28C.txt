[Officium]
bl. Amedea, Biskupa a Vyznavače

[Oratio]
Povzbuď, Pane, na přímluvu blahoslaveného Amedea, Biskupa a Vyznavače, srdce svých věřících: aby pochopili, že je třeba následovat úmysly svatých učení; a jejich následováním je správně pochopili.
$Per Dominum

[Lectio2]
Amedeus pocházel ze zámku Chatte u města Vienne z rodiny Konráda III., krále římského. Spolu se svým otcem Amedeem a dalšími šlechtici se ještě v chlapeckém věku odebral do Kláštera Cisterciáckého Řádu v Bonnevaux. Poslušen vůle otce, který chtěl, aby se více ponořil do základního vzdělání, opustil Bonnevaux a odešel do Cluny, kde byl s velkými poctami přijat. V tu dobu zde došlo ke sporům mezi Clunijskými a Cisterciáckými Mnichy, o kterých psal ctihodný Opat Petr, a svatý Bernard se je snažil usmířit sepsanou apologií. Mezitím byl Amedeus poslán do Německa k císaři, aby se vzdělával u zkušenějších učitelů. Když však zemřel král Konrád III., zbožný mladík, již výtečně vzdělán v posvátných písmech, se vrací do Clairvaux, kde jej svatý Bernard s láskou přijal. Posléze jej tento svatý Otec, k velké radosti konventu v Clairvaux, jmeno­val Opatem nového kláštera v savojském Haute­combe, o což jej Mniši toho místa snažně prosili.

[Lectio3]
Avšak jak den ode dne rostla pověst moudrosti a svatosti cti­hodného Opata, byl nakonec se souhlasem veškerého kléru i lidu Diecéze Lausanne zvolen jejich Biskupem. Nejdříve toto břímě sám odmítl přijmout, na příkaz Papežův se však podvolil  božskému řízení. Pamětliv byl těchto slov Apoštolových: „Biskup má být bezúhonný,“ podivuhodně zazářil světlem všech ctností všeobecné Církve. Papeže Evžena III., krále Konráda III. a císaře Fridricha I. Barbarossu přesvědčil k tomu, že rádi obnovili, potvrdili a rozšířili privilegia pro jeho Diecézi. Sepsal osm elegantních a sladkých homilií ku chvále nejblaženější Bohorodičky. Poté však, když čtrnáct let přesvatě spravoval církev v Lausanne, v roce spásy lidstva 1158. odešel ze života a byl uveden ve společenství svatých.	
