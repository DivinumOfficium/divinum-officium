[Officium]
bl. Bonifáce, Biskupa a Vyznavače

[Oratio]
Prosíme, všemohoucí Bože, aby svatý Bonifác, tvůj Biskup a Vyznavač, jehož slavnost dnes slavíme, nám vyprosil tvou pomoc; abychom očištěni od svých hříchů, byli též osvobozeni ode všech nebezpečí.
$Per Dominum

[Lectio2]
Bonifác se narodil v belgickém Bruselu. Již od raného věku dával podivuhodný příklad mno­ha ctností, především však čistoty. Jak veliká milost od Boha jej předcházela, k jaké svatosti byl předurčen, to se ukazovalo, už když byl chlapec. Když se jako mladík vydal do Paříže, aby se ponořil do studia filosofie a theologie, dar přijatý z nebes zachovával neporušený nočním bděním, posty a ciliciem, a v modlitbách usilovně naléhal, aby se mu od Pána dostalo znalosti Svatých a správného způsobu života. Když byl pak vysvěcen na Kněze, po devět let veřejně a chvályhodně vyučoval posvátné nauky. Pro své životní zásluhy a vynikající znalost učení Církve byl ustanoven Biskupem v Lausanne a jako by byl postaven na vyvýšené místo, záře jeho ctností se ještě více šířila mezi lid jemu svěřený. Kázal příklady i slovy, mnohé z bahna hříchu vyvedl zpět na cestu spásy. Avšak když ve snaze napravit zkažené mravy svého Kléru musel snášet přetěžké strádání a pronásledování, zlomen těmito útrapami si po mnoha prosbách a slzách vyžádal od Innocence IV., aby jej uvolnil z pastýřského úřadu.

[Lectio3]
Když byl tohoto břemene zbaven, odešel Bonifác z Bruselu a v nedalekém Klášteře Cisterciáckého Řádu, nazývaném Komůrka Panny Marie (La Cambre), oblékl řeholní hábit, a také tam se proslavil svatostí a darem zázraků i prorockého ducha, byl také hrozný pro zlé duchy, které vyháněl z těl posedlých modlitbami či pouhým vkládáním rukou, a zůstal zde na popud Panny Marie až do své smrti. Osmnáct let tedy ve vší zbožnosti strávil jako řeholník, když svatý Bonifác, stižen těžkou nemocí, vzal do rukou Evangelium a zvolal: „Toto jsem se naučil, toto jsem od Církve přijal, v tomto jsem žil, tomuto věřím, v toto doufám, i toužím zemřít.“ Když pronesl tato slova, zesnul tento svatý muž v Pánu dne 19. února roku 1265.
