[Officium]
středy v třetím týdnu po Zjevení Páně

[Lectio1]
Začátek listu svatého Apoštola Pavla Efesanům
!Eph 1:1-4
1 Pavel, z vůle Boží apoštol Krista Ježíše, křesťanům v Efesu a věřícím v Kristu Ježíši:
2 milost vám a pokoj od Boha, našeho Otce, a od Pána Ježíše Krista.
3 Buď pochválen Bůh a Otec našeho Pána Ježíše Krista, on nás zahrnul z nebe rozmanitými duchovními dary, protože jsme spojeni s Kristem.
4 Vždyť v něm si nás vyvolil ještě před stvořením světa, abychom byli před ním svatí a neposkvrnění v lásce;

[Lectio2]
!Eph 1:5-10
5 ze svého svobodného rozhodnutí nás předurčil, abychom byli přijati za jeho děti skrze Ježíše Krista.
6 (o proto,)aby se vzdávala chvála jeho vznešené dobrotivosti, neboť skrze ni nás obdařil milostí ve svém milovaném Synu.
7 V něm máme vykoupení skrze jeho krev, odpuštění hříchů pro jeho nesmírnou milost,
8 kterou nám tak bohatě projevil s veškerou moudrostí a prozíravostí:
9 seznámil nás totiž s tajemstvím své vůle, jak se mu to líbilo a jak si to napřed sám u sebe ustanovil,
10 až se naplní čas pro dílo spásy: že sjednotí v Kristu vše, co je na nebi i na zemi.

[Lectio3]
!Eph 1:11-14
11 A skrze něho jsme se stali Božím majetkem, jak jsme k tomu byli předem určeni úradkem toho, který vše působí podle rozhodnutí své vůle.
12 Tak máme sloužit k tomu, aby se šířila chvála o jeho božské velebnosti, my, kteří jsme už dříve kladli své naděje do Mesiáše.
13 Skrze něho se dostalo i vám potvrzení od slíbeného Ducha svatého, když jste přijali slovo pravdy, radostnou zvěst o své spáse, a když jste v něho uvěřili.
14 Duch je zárukou, že nám jednou připadne dědictví. Tak se dovrší naše vykoupení, protože si nás Bůh získal jako svůj majetek, abychom sloužili ke chvále jeho božské velebnosti.
