[Officium]
úterý v třetím týdnu po Zjevení Páně

[Lectio1]
Čtení z listu svatého Apoštola Pavla Galaťanům
!Gal 5:1-5
1 To je ta svoboda, ke které nás osvobodil Kristus. Buďte v tom tedy pevní a nenechte se zase zapřáhnout do toho otrockého chomoutu.
2 Podívejte se, já, Pavel, vám říkám: Budete-li přijímat obřízku, Kristus vám nic neprospěje.
3 A znova to zdůrazňuji každému, kdo se dává obřezat, že je pak povinen plnit celý Zákon.
4 Když hledáte ospravedlnění v Zákoně, nemáte už s Kristem co dělat, vypadli jste z milosti.
5 Ale my vedeni Duchem, opřeni o víru očekáváme věčný život, v který doufáme.

[Lectio2]
!Gal 5:6-10
6 V křesťanství totiž nic neplatí, zdali jsi obřezán, nebo neobřezán, ale víra, která se projevuje láskou.
7 Běželi jste dobře. Kdo vám však zabránil držet se pravdy?
8 K tomu vás nepohnul ten, který vás povolal.
9 Malý kousek kvasu prokvasí celé těsto.
10 Avšak já ve vás skládám svou důvěru opřenou o Pána, že se ve svém smýšlení nijak nezměníte. Ale ten, kdo vás mate, neujde trestu, ať je to kdokoli.

[Lectio3]
!Gal 5:11-17
11 Já sám, bratři, že dosud hlásám obřízku? Ale proč potom stále ještě musím snášet pronásledování? Vždyť by tak přestalo to, co je na kříži tolik uráží!
12 Ti, kdo vám nechtějí dát pokoj, ať se nechají třeba vyklestit!
13 Bratři, vy jste byli povoláni ke svobodě. Ta svoboda však nesmí být záminkou, abyste se vraceli k prosazování sebe. Spíše si navzájem posluhujte láskou.
14 Celý Zákon totiž ve své plnosti je obsažen v jediné větě: 'Miluj svého bližního jako sebe'.
15 Jestliže se však mezi sebou koušete a požíráte, dejte pozor, abyste jeden druhého nepohltili!
16 Chci říci toto: Žijte duchovně, a nepropadnete žádostem těla.
17 Tělo totiž touží proti duchu, a duch zase proti tělu. Mezi nimi je vzájemný odpor, takže neděláte, co byste chtěli.
