[Officium]
Epištola Římanům, kap. 12

[Lectio1]
De Epístola ad Romános
!Rom 12:1-3
1 Pro Boží milosrdenství vás, bratři, vybízím: přinášejte sami sebe v oběť živou, svatou a Bohu milou! To ať je vaše duchovní bohoslužba.
2 A nepřizpůsobujte se už tomuto světu, ale změňte se a obnovte svoje smýšlení, abyste dovedli rozeznat, co je vůle Boží, co je dobré, bohulibé a dokonalé.
3 Protože mi byla dána ta milost, říkám každému z vás: Nikdo ať si o sobě nemyslí více, než co se patří myslet, ale skromně ve shodě s tím, v jaké míře udělil Bůh každému víru.

[Lectio2]
!Rom 12:4-8
4 Jako máme v jednom těle mnoho údů, ale tyto údy nemají všechny stejnou činnost,
5 tak i my, i když je nás mnoho, jsme jedním tělem v Kristu, k sobě navzájem jsme však údy.
6 Máme rozmanité duchovní dary podle milosti, která nám byla dána. Kdo má dar mluvit z vnuknutí, ať ho užívá úměrně k vlastní víře.
7 Kdo má dar služby, ať ho uplatňuje ve službě. Kdo má dar vyučovat, ať se věnuje vyučování,
8 kdo dar povzbuzovat, ať povzbuzuje. Kdo rozdává, ať to dělá velkodušně. Kdo stojí v čele, ať je horlivý. Kdo prokazuje milosrdenství, ať to činí s radostí.

[Lectio3]
!Rom 12:9-16
9 Láska ať je bez přetvářky. Mějte v ošklivosti zlo, přidržujte se dobra.
10 V bratrské lásce se navzájem mějte srdečně rádi, v uctivosti předcházejte jeden druhého.
11 V horlivosti neochabujte, duchem buďte horliví, služte Pánu,
12 v naději se radujte, v soužení buďte trpěliví, v modlitbě vytrvalí.
13 S věřícími se podílejte na jejich životních potřebách, ochotně poskytujte pohostinství.
14 Žehnejte těm, kdo vás pronásledují, žehnejte, a neproklínejte.
15 Radujte se s radujícími, plačte s plačícími.
16 Buďte mezi sebou stejného smýšlení. Nedychtěte po věcech vysokých, ale spíše se sklánějte k věcem obyčejným. Nemyslete si, že jenom vy sami jste moudří.


